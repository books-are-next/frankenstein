<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 13">
    <meta name="apple-mobile-web-app-capable" content="yes">
    <title>Kapitola 13</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./frankenstein_020.html">
    <link rel="next" href="./frankenstein_022.html">
    <meta name="nb-order" content="17">
    <link rel="self" href="frankenstein_021.html">
    <meta name="nb-identifier" content="shelleyova-frankenstein-8df2e1c">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1698" data-nb-chars="10275">
    <nav role="doc-toc">
      <li><a href="frankenstein_005.html">Dopis I</a></li>
      <li><a href="frankenstein_006.html">Dopis II</a></li>
      <li><a href="frankenstein_007.html">Dopis III</a></li>
      <li><a href="frankenstein_008.html">Dopis IV</a>
        <ul>
          <li><a href="frankenstein_009.html">Kapitola 1</a></li>
          <li><a href="frankenstein_010.html">Kapitola 2</a></li>
          <li><a href="frankenstein_011.html">Kapitola 3</a></li>
          <li><a href="frankenstein_012.html">Kapitola 4</a></li>
          <li><a href="frankenstein_013.html">Kapitola 5</a></li>
          <li><a href="frankenstein_014.html">Kapitola 6</a></li>
          <li><a href="frankenstein_015.html">Kapitola 7</a></li>
          <li><a href="frankenstein_016.html">Kapitola 8</a></li>
          <li><a href="frankenstein_017.html">Kapitola 9</a></li>
          <li><a href="frankenstein_018.html">Kapitola 10</a></li>
          <li><a href="frankenstein_019.html">Kapitola 11</a></li>
          <li><a href="frankenstein_020.html">Kapitola 12</a></li>
          <li><a href="frankenstein_021.html">Kapitola 13</a></li>
          <li><a href="frankenstein_022.html">Kapitola 14</a></li>
          <li><a href="frankenstein_023.html">Kapitola 15</a></li>
          <li><a href="frankenstein_024.html">Kapitola 16</a></li>
          <li><a href="frankenstein_025.html">Kapitola 17</a></li>
          <li><a href="frankenstein_026.html">Kapitola 18</a></li>
          <li><a href="frankenstein_027.html">Kapitola 19</a></li>
          <li><a href="frankenstein_028.html">Kapitola 20</a></li>
          <li><a href="frankenstein_029.html">Kapitola 21</a></li>
          <li><a href="frankenstein_030.html">Kapitola 22</a></li>
          <li><a href="frankenstein_031.html">Kapitola&nbsp;23</a></li>
          <li><a href="frankenstein_032.html">Kapitola 24</a></li>
        </ul>
      </li>
      <li><a href="frankenstein_033.html">Deník kapitána Waltona, pokračování</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./frankenstein_020.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Kapitola 13</span></h1>
        <section>
          <p class="chunk" data-nb-ref-number="2" data-nb-words="24" data-nb-chars="139"><span class="idea" data-nb-ref-number="2" id="idea2" data-nb-words="24" data-nb-chars="139">Budu teď pokračovat rychleji, tato část mého příběhu je&nbsp;velmi dojemná. Budu ti&nbsp;vyprávět o&nbsp;událostech, které ze&nbsp;mě&nbsp;udělaly to, čím jsem teď.</span></p>
          <p class="chunk" data-nb-ref-number="3" data-nb-words="39" data-nb-chars="267"><span class="idea" data-nb-ref-number="3" id="idea3" data-nb-words="39" data-nb-chars="267">Jaro rychle postupovalo, počasí bylo překrásné, obloha bez jediného mráčku. Pln překvapení jsem sledoval, jak to, co&nbsp;bylo dříve opuštěné a&nbsp;chmurné, rozkvétá teď překrásnými květinami a&nbsp;zelení. Tisíce lahodných vůní a&nbsp;krásných pohledů oblažovalo a&nbsp;osvěžovalo mou mysl.</span></p>
          <p class="chunk" data-nb-ref-number="4" data-nb-words="62" data-nb-chars="348"><span class="idea" data-nb-ref-number="4" id="idea4" data-nb-words="62" data-nb-chars="348">V&nbsp;jednom z&nbsp;oněch dnů, kdy mí&nbsp;přátelé pravidelně odpočívali&nbsp;– stařec hrál na&nbsp;kytaru a&nbsp;děti naslouchaly&nbsp;–, jsem pozoroval, že&nbsp;Felix vypadá tak smutně jako nikdy předtím. Často vzdychl, až&nbsp;otec ustal ve&nbsp;hře, a&nbsp;podle jeho chování jsem usoudil, že&nbsp;se&nbsp;ptá na&nbsp;důvod synova zármutku. Felix ho&nbsp;uklidnil a&nbsp;stařec začal znovu hrát. Tu&nbsp;někdo zaklepal na&nbsp;dveře.</span></p>
          <p class="chunk" data-nb-ref-number="5" data-nb-words="91" data-nb-chars="551"><span class="idea" data-nb-ref-number="5" id="idea5" data-nb-words="91" data-nb-chars="551">Přijela neznámá dáma na&nbsp;koni, v&nbsp;doprovodu jakéhosi vesničana. Byla oblečena v&nbsp;tmavý šat a&nbsp;obličej jí&nbsp;zakrýval hustý černý závoj. Agáta se&nbsp;jí&nbsp;na&nbsp;něco zeptala a&nbsp;cizinka v&nbsp;odpověď jen tiše vyslovila Felixovo jméno. Hlas měla lahodný, ale nepodobný hlasu mých přátel. Když Felix zaslechl své jméno, vyšel spěšně za&nbsp;neznámou a&nbsp;ta, když ho&nbsp;spatřila, nadzdvihla závoj, a&nbsp;já uviděl překrásný obličej. Vlasy měla černé jako havran a&nbsp;umně spletené, oči tmavé, ale laskavé a&nbsp;velmi živé. Rysy měla pravidelné, pleť neobyčejně světlou a&nbsp;na tvářích půvabný ruměnec.</span></p>
          <p class="chunk" data-nb-ref-number="6" data-nb-words="117" data-nb-chars="696"><span class="idea" data-nb-ref-number="6" id="idea6" data-nb-words="117" data-nb-chars="696">Při spatření cizinky zmizel Felixovi z&nbsp;obličeje smutek a&nbsp;objevil se&nbsp;na&nbsp;něm výraz tak nesmírné radosti, že&nbsp;jsem tomu stěží mohl uvěřit. Oči mu&nbsp;jiskřily, tváře zčervenaly a&nbsp;v&nbsp;tomto okamžiku jsem ho&nbsp;považoval za&nbsp;stejně půvabného jako cizinku. Té&nbsp;se&nbsp;však zřejmě zmocnily jiné pocity. Z&nbsp;krásných očí si&nbsp;setřela několik slzí, pak podala Felixovi ruku, ten ji&nbsp;vášnivě políbil, a&nbsp;nazval ji, pokud jsem správně zaslechl, svou sladkou Arabkou. Zřejmě mu&nbsp;neporozuměla, avšak usmála se&nbsp;na&nbsp;něj. Felix jí&nbsp;pomohl sestoupit s&nbsp;koně, a&nbsp;propustiv jejího průvodce, zavedl ji&nbsp;domů. Potom promluvil s&nbsp;otcem. Půvabná cizinka poklekla starci k&nbsp;nohám a&nbsp;chtěla mu&nbsp;políbit ruku, jenže on&nbsp;ji&nbsp;k&nbsp;sobě zdvihl a&nbsp;láskyplně objal.</span></p>
          <p class="chunk" data-nb-ref-number="7" data-nb-words="155" data-nb-chars="969"><span class="idea" data-nb-ref-number="7" id="idea7" data-nb-words="155" data-nb-chars="969">Brzy jsem zjistil, že&nbsp;cizinka sice mluví a&nbsp;vyslovuje zřetelně, avšak nikdo z&nbsp;mých přátel jí&nbsp;nerozuměl. Hovořila jiným jazykem, který neznali, a&nbsp;ona zase neznala jejich řeč. Dorozumívali se&nbsp;četnými posunky, které jsem nechápal, ale viděl jsem, že&nbsp;její přítomnost vnesla do&nbsp;domku radost a&nbsp;rozptýlila zármutek, tak jako slunce rozptyluje ranní mlhu. Zejména Felix vypadal velmi šťastně a&nbsp;obdařoval svou Arabku radostnými úsměvy. Agáta, vždy tak laskavá Agáta, políbila krásné cizince ruku, ukázala na&nbsp;bratra a&nbsp;posunky zřejmě naznačovala, že&nbsp;byl až&nbsp;do&nbsp;jejího příchodu smutný. Tak uplynulo několik hodin a&nbsp;všichni dávali najevo radost, jejíž příčinu jsem nepochopil. Pak jsem si&nbsp;povšiml, že&nbsp;neznámá opakuje po&nbsp;mých přátelích některá slova a&nbsp;tak se&nbsp;snaží osvojit si&nbsp;jejich řeč. Ihned mě&nbsp;napadlo, že&nbsp;bych mohl této příležitosti použít k&nbsp;témuž účelu. Při této první lekci se&nbsp;neznámá naučila asi dvaceti slovům, z&nbsp;nichž většině jsem již rozuměl, ale měl jsem prospěch z&nbsp;dalších.</span></p>
          <p class="chunk" data-nb-ref-number="8" data-nb-words="63" data-nb-chars="374"><span class="idea" data-nb-ref-number="8" id="idea8" data-nb-words="63" data-nb-chars="374">Nastal večer a&nbsp;Agáta a&nbsp;Arabka se&nbsp;brzy odebraly na&nbsp;lůžko. Při odchodu políbil Felix neznámé ruku a&nbsp;řekl: „Dobrou noc, sladká Safie.“ Pak ještě dlouho do&nbsp;noci rozmlouval s&nbsp;otcem. Z&nbsp;častého opakování Safiina jména jsem usoudil, že&nbsp;předmětem jejich rozhovoru byla krásná cizinka. Dychtivě jsem toužil rozumět jim a&nbsp;všemožně jsem se&nbsp;o&nbsp;to snažil, ale vymykalo se&nbsp;to&nbsp;mým možnostem.</span></p>
          <p class="chunk" data-nb-ref-number="9" data-nb-words="52" data-nb-chars="302"><span class="idea" data-nb-ref-number="9" id="idea9" data-nb-words="52" data-nb-chars="302">Příštího rána Felix odešel za&nbsp;svou prací, a&nbsp;když Agáta skončila s&nbsp;úklidem, usedla Arabka starcovi k&nbsp;nohám, vzala jeho kytaru a&nbsp;zahrála několik tak krásných melodií, že&nbsp;mi&nbsp;z&nbsp;očí vyhrkly slzy radosti i&nbsp;smutku. Potom začala zpívat a&nbsp;její hlas vytryskl, sílil a&nbsp;slábl v&nbsp;bohatých trylcích jako hlas slavíka.</span></p>
          <p class="chunk" data-nb-ref-number="10" data-nb-words="52" data-nb-chars="339"><span class="idea" data-nb-ref-number="10" id="idea10" data-nb-words="52" data-nb-chars="339">Když dozpívala, podala kytaru Agátě, která ji&nbsp;nejprve odmítla. Potom však zahrála prostou melodii a&nbsp;doprovázela ji&nbsp;hlasem plným sladkých tónů, ale zcela nepodobných písni cizinky. Stařec byl zřejmě okouzlen a&nbsp;pronesl několik slov, která se&nbsp;Agáta snažila vysvětlit Safii a&nbsp;jimiž jí&nbsp;chtěl zřejmě vyjádřit, že&nbsp;mu&nbsp;hudbou činí nesmírnou radost.</span></p>
          <p class="chunk" data-nb-ref-number="11" data-nb-words="47" data-nb-chars="289"><span class="idea" data-nb-ref-number="11" id="idea11" data-nb-words="47" data-nb-chars="289">Dny nyní plynuly stejně klidně jako dříve, s&nbsp;jediným rozdílem, že&nbsp;tváře mých přátel nevyjadřovaly nikdy smutek, nýbrž radost. Safie byla neustále veselá a&nbsp;šťastná, ona i&nbsp;já jsme činili rychlé pokroky v&nbsp;učení, takže za&nbsp;dva měsíce jsem začal rozumět většině slov, která mí&nbsp;přátelé používali.</span></p>
          <p class="chunk" data-nb-ref-number="12" data-nb-words="80" data-nb-chars="476"><span class="idea" data-nb-ref-number="12" id="idea12" data-nb-words="80" data-nb-chars="476">Mezitím se&nbsp;i&nbsp;černá země pokryla trávou. Na&nbsp;zelených pahorcích rozkvetly nesčetné květy, tak sladké svými vůněmi a&nbsp;barvami, v&nbsp;lese, zalitém měsíční září, svítily jako hvězdy. Slunce hřálo víc a&nbsp;noci byly jasné a&nbsp;vonné. Mé&nbsp;noční potulky mi&nbsp;poskytovaly neobyčejnou rozkoš, ačkoli je&nbsp;podstatně zkrátily pozdní západ slunce a&nbsp;jeho brzký východ. Za&nbsp;dne jsem se&nbsp;totiž nikdy neodvážil vyjít ven z&nbsp;obavy, že&nbsp;by&nbsp;se&nbsp;mi&nbsp;dostalo stejného přivítání jako v&nbsp;první vesnici, do&nbsp;níž jsem přišel.</span></p>
          <p class="chunk" data-nb-ref-number="13" data-nb-words="48" data-nb-chars="294"><span class="idea" data-nb-ref-number="13" id="idea13" data-nb-words="48" data-nb-chars="294">Trávil jsem teď celé dny bedlivým pozorováním svých přátel, abych si&nbsp;co&nbsp;nejrychleji osvojil jejich řeč, a&nbsp;mohu se&nbsp;pochlubit tím, že&nbsp;jsem činil větší pokroky než Arabka, která stále ještě rozuměla velmi málo a&nbsp;nemluvila plynule, zatímco já&nbsp;jsem rozuměl téměř každému slovu a&nbsp;dokázal je&nbsp;vyslovit.</span></p>
          <p class="chunk" data-nb-ref-number="14" data-nb-words="31" data-nb-chars="174"><span class="idea" data-nb-ref-number="14" id="idea14" data-nb-words="31" data-nb-chars="174">Stejnou měrou, jakou jsem se&nbsp;zdokonaloval v&nbsp;řeči, jsem si&nbsp;osvo­joval znalost písma&nbsp;– cizinku totiž učili i&nbsp;psát&nbsp;–, a&nbsp;tak se&nbsp;přede mnou otevřelo široké pole zázraků a&nbsp;radosti.</span></p>
          <p class="chunk" data-nb-ref-number="15" data-nb-words="113" data-nb-chars="753"><span class="idea" data-nb-ref-number="15" id="idea15" data-nb-words="113" data-nb-chars="753">Kniha, z&nbsp;níž Felix učil Safii, byly Volneyho Trosky říší. Nebyl bych snad nikdy pochopil smysl tohoto díla, kdyby Felix při předčítání hned vše velmi podrobně nevysvětloval. Felix je&nbsp;prý vybral proto, že&nbsp;autorův honosný sloh napodoboval styl orientálních spisovatelů. Dopomohlo mi&nbsp;k&nbsp;povšechným znalostem dějin a&nbsp;k&nbsp;získání přehledů o&nbsp;současné politice, a&nbsp;seznámilo mě&nbsp;se&nbsp;zvyky, vládními systémy a&nbsp;náboženstvími jednotlivých národů. Dozvěděl jsem se&nbsp;o&nbsp;lenivých Asijcích, o&nbsp;ohromujícím nadání a&nbsp;činorodosti Řeků, o&nbsp;válkách a&nbsp;vynikajících vlastnostech starých Římanů, o&nbsp;pozdějším úpadku a&nbsp;zániku jejich mocné říše, o&nbsp;rytířstvu, křesťanství a&nbsp;králích. Poučil jsem se&nbsp;o&nbsp;objevení Ameriky a&nbsp;plakal spolu se&nbsp;Safií nad nešťastným osudem jejích původních obyvatel.</span></p>
          <p class="chunk" data-nb-ref-number="16" data-nb-words="116" data-nb-chars="725"><span class="idea" data-nb-ref-number="16" id="idea16" data-nb-words="116" data-nb-chars="725">Tyto skvělé příběhy mě&nbsp;naplnily zvláštními pocity. Je&nbsp;člověk opravdu tak mocný, statečný a&nbsp;skvělý a&nbsp;přitom současně tak špatný a&nbsp;podlý? Jednou vypadá jako plod zla a&nbsp;jindy zase jako ztělesnění ušlechtilosti a&nbsp;boha. Být velkým a&nbsp;ctnostným člověkem mi&nbsp;připadalo jako nejvyšší pocta, jaká může myslícímu tvoru připadnout, a&nbsp;být špatným a&nbsp;podlým&nbsp;– a&nbsp;takovými zřejmě mnozí lidé byli&nbsp;– mi&nbsp;připadalo jako nejhlubší ponížení, jako život odpornější než život slepého krtka nebo neškodného červa. Dlouho jsem nemohl pochopit, jak člověk může vraždit svého bližního, nebo dokonce proč existují zákony a&nbsp;vlády, ale když jsem naslouchal podrobnému líčení zlořádů a&nbsp;krveprolití, přestal jsem se&nbsp;divit a&nbsp;odvracel jsem se&nbsp;s&nbsp;odporem a&nbsp;hnusem.</span></p>
          <p class="chunk" data-nb-ref-number="17" data-nb-words="44" data-nb-chars="299"><span class="idea" data-nb-ref-number="17" id="idea17" data-nb-words="44" data-nb-chars="299">Každý rozhovor mých přátel mi&nbsp;odhaloval nové zázraky. Vnímal jsem poučení, kterými Felix zahrnoval Arabku, a&nbsp;spolu s&nbsp;ní jsem naslouchal výkladům o&nbsp;podivném složení lidské společnosti. Slyšel jsem o&nbsp;majetkových rozdílech, o&nbsp;nesmírném bohatství a&nbsp;hrůzné chudobě, o&nbsp;postavení, původu a&nbsp;šlechtické krvi.</span></p>
          <p class="chunk" data-nb-ref-number="18" data-nb-words="170" data-nb-chars="968"><span class="idea" data-nb-ref-number="18" id="idea18" data-nb-words="170" data-nb-chars="968">Tato slova mě&nbsp;přiměla, abych se&nbsp;začal zabývat sám sebou. Dověděl jsem se, že&nbsp;si&nbsp;lidé nejvíce cení vznešeného neposkvrněného původu spojeného s&nbsp;bohatstvím. Člověk může být vážen jen tehdy, jestliže má&nbsp;jednu z&nbsp;těchto výsad, ale bez nich je&nbsp;až&nbsp;na&nbsp;řídké výjimky považován za&nbsp;pobudu a&nbsp;otroka, odsouzeného marnit svou sílu ve&nbsp;prospěch několika málo vyvolenců. A&nbsp;co jsem byl já? Nevěděl jsem pranic o&nbsp;tom, jak a&nbsp;kým jsem byl stvořen, věděl jsem však, že&nbsp;nemám ani peníze, ani přátele, prostě vůbec nic. Navíc jsem měl hnusně znetvořený odporný vzhled a&nbsp;na svět jsem přišel zcela jinak než lidé. Byl jsem rychlejší než oni a&nbsp;mohl jsem se&nbsp;živit mnohem hrubší stravou. Nadměrné vedro i&nbsp;zimu jsem snášel bez obtíží a&nbsp;byl jsem mnohem vyšší a&nbsp;silnější než člověk. Ať&nbsp;jsem se&nbsp;podíval kamkoli, nespatřil jsem nikoho, kdo by&nbsp;se&nbsp;mi&nbsp;podobal, a&nbsp;ani jsem o&nbsp;nikom takovém neslyšel. Byl jsem tedy netvor, skvrna na&nbsp;povrchu zemském, před nímž všichni lidé prchají a&nbsp;jehož se&nbsp;všichni zříkají?</span></p>
          <p class="chunk" data-nb-ref-number="19" data-nb-words="46" data-nb-chars="253"><span class="idea" data-nb-ref-number="19" id="idea19" data-nb-words="46" data-nb-chars="253">Ani ti&nbsp;nemohu říci, jaké utrpení ve&nbsp;mně tyto úvahy vyvolaly! Pokoušel jsem se&nbsp;je&nbsp;zahnat, jenže čím více jsem věděl, tím jsem byl smutnější. Jak jsem tehdy litoval, že&nbsp;jsem nezůstal navždy ve&nbsp;svém lese a&nbsp;nepoznal nic jiného než hlad, žízeň, horko a&nbsp;zimu!</span></p>
          <p class="chunk" data-nb-ref-number="20" data-nb-words="196" data-nb-chars="1178"><span class="idea" data-nb-ref-number="20" id="idea20" data-nb-words="196" data-nb-chars="1178">Jak zvláštní povahu mají vědomosti! Jakmile se&nbsp;jednou v&nbsp;mysli usídlí poznání, ulpí v&nbsp;ní jako lišejník na&nbsp;skále. Občas jsem si&nbsp;přál, abych mohl setřást všechny myšlenky a&nbsp;pocity, dozvěděl jsem se&nbsp;však, že&nbsp;překonat pocit bolesti lze pouze jediným prostředkem&nbsp;– a&nbsp;tím je&nbsp;smrt, stav, jehož jsem se&nbsp;bál, ale který jsem dosud nechápal. Obdivoval jsem se&nbsp;ctnostem a&nbsp;dobrotě a&nbsp;miloval jemné způsoby a&nbsp;laskavé vlastnosti obyvatel domku. Byl jsem však odříznut od&nbsp;veškerého styku s&nbsp;nimi, a&nbsp;to, čeho jsem dosáhl potají, neviděn a&nbsp;neznán, spíše zvyšovalo, než uspokojovalo mou touhu sblížit se&nbsp;s&nbsp;lidmi. Agátina vlídná slova, oduševnělé úsměvy půvabné Arabky, starcovy laskavé rady a&nbsp;Felixovi živé výklady nebyly určeny mně. Připadal jsem si&nbsp;velmi uboze a&nbsp;nešťastně. Jiné poznatky se&nbsp;mě&nbsp;dotkly ještě hlouběji. Dozvěděl jsem o&nbsp;rozdílu pohlaví, o&nbsp;zrození a&nbsp;výchově dětí, o&nbsp;tom, jak se&nbsp;otec raduje nad úsměvem novorozeného děcka i&nbsp;nad uličnictvím staršího dítěte. O&nbsp;tom, jak matka zasvětí celý svůj život a&nbsp;všechnu svou lásku jedinému úkolu, jak se&nbsp;dětská mysl rozvíjí a&nbsp;nabývá vědomostí. Poznal jsem, co&nbsp;to&nbsp;jsou bratr a&nbsp;sestra a&nbsp;všechny ty&nbsp;nejrůznější vztahy, které poutají člověka s&nbsp;člověkem.</span></p>
          <p class="chunk" data-nb-ref-number="21" data-nb-words="92" data-nb-chars="521"><span class="idea" data-nb-ref-number="21" id="idea21" data-nb-words="92" data-nb-chars="521">Ale kde jsem já&nbsp;měl přátele a&nbsp;příbuzné? Žádný otec nesledoval dny mého dětství, žádná matka mě&nbsp;neobšťastňovala úsměvy a&nbsp;laskáním, a&nbsp;jestliže tomu snad přece jen bylo, pak všechen můj minulý život byl vymazán a&nbsp;mně zůstala slepá prázdnota, v&nbsp;níž jsem nic nerozeznával. Pokud jsem si&nbsp;pamatoval, byl jsem vždy stejně velký a&nbsp;silný. Nikdy jsem nespatřil tvora, který by&nbsp;se&nbsp;mi&nbsp;podobal nebo který by&nbsp;si&nbsp;přál setkat se&nbsp;se&nbsp;mnou. Co&nbsp;jsem vlastně byl? Opět mi&nbsp;tato otázka vytanula na&nbsp;mysli a&nbsp;já ji&nbsp;mohl zodpovědět pouze zasténáním.</span></p>
          <p class="chunk" data-nb-ref-number="22" data-nb-words="58" data-nb-chars="349"><span class="idea" data-nb-ref-number="22" id="idea22" data-nb-words="58" data-nb-chars="349">Brzy ti&nbsp;vysvětlím, kterým směrem se&nbsp;tyto mé&nbsp;myšlenky ubíraly, dovol mi&nbsp;však teď, abych se&nbsp;vrátil ke&nbsp;svým přátelům. Jejich příběh ve&nbsp;mně vzbudil nejrůznější city, jako pohoršení, radost a&nbsp;úžas. Všechny však vyvrcholily v&nbsp;ještě větší lásce a&nbsp;úctě k&nbsp;nim, mým ochráncům (neboť tak jsem je&nbsp;nejraděj i&nbsp;ve svém nevinném, napůl bolestném sebeklamu nazýval).</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./frankenstein_022.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>frankenstein-28</title>
		<link href="../Styles/frankenste_idstyles.css" rel="stylesheet" type="text/css"/>
	</head>
	<body id="frankenstein" xml:lang="cs-CZ">
		<div>
			<p id="toc_marker-4-23" class="MLP-uroven2-kapitola">Kapitola&#160;23</p>
			<p class="MLP-text-bez1radku">Přistáli jsme kolem osmé. Chvíli jsme se procházeli po břehu v&#160;příjemném soumraku a&#160;pak jsme se odebrali do hostince, odkud byl výhled na překrásné jezero lemované lesy a&#160;horami, jejichž černé obrysy se vzdor tmě dosud odrážely od noční oblohy.</p>
			<p class="MLP-text">Na jihu se vítr utišil, ale zvedl se znovu na západě. Měsíc již dostoupil vrcholu své dráhy a&#160;začal se sklánět k&#160;obzoru. Mraky přes něj přelétávaly rychleji než draví ptáci, zastíraly jeho zář, v&#160;jezeře se odrážel obraz neklidné oblohy, čeřený vzdouvajícími se vlnami. Náhle vypukla prudká průtrž mračen.</p>
			<p class="MLP-text">Celý den jsem byl klidný, ale jakmile noc všechno zahalila tmou, vyvstaly ve mně nesčetné obavy. Zmocnila se mě úzkost, byl jsem nepokojný a&#160;pravicí jsem svíral pistoli, kterou jsem měl ukrytu ve vnitřní kapse. Při sebemenším šelestu jsem sebou trhl. Byl jsem odhodlán prodat svůj život draho a&#160;necouvnout před zápasem, dokud nepadne jeden z&#160;nás, já nebo nepřítel.</p>
			<p class="MLP-text">Alžběta chvíli s&#160;mlčenlivým strachem pozorovala mé rozrušení, z&#160;mých očí vyčetla obavy a&#160;chvějícím se hlasem se zeptala: „Co tě zneklidňuje, Viktore? Čeho se bojíš?“</p>
			<p class="MLP-text">„Buď klidná, má drahá,“ odpověděl jsem. „Ještě tuto noc, a&#160;všechno bude v&#160;pořádku. Ale dnešní noc bude strašná, velmi strašná.“</p>
			<p class="MLP-text">V&#160;takových myšlenkách jsem strávil celou hodinu. Teprve potom jsem si uvědomil, jak hrozně by mohl zápas působit na Alžbětu. Vyzval jsem ji proto, aby odešla do svého pokoje, rozhodnut jít k&#160;ní, až zjistím, kde je můj nepřítel.</p>
			<p class="MLP-text">Alžběta odešla na lůžko a&#160;já jsem procházel chodbami hostince a&#160;pečlivě prohlížel každé místo, kde by se netvor mohl skrýt. Nenašel jsem žádnou stopu a&#160;už jsem začal doufat, že mu šťastná náhoda zabránila splnit výhrůžku. Náhle jsem zaslechl pronikavý výkřik plný hrůzy. Ozval se z&#160;Alžbětina pokoje. Jakmile jsem ho uslyšel, uvědomil jsem si pravdu. Paže mi klesly a&#160;nebyl jsem schopen jediného pohybu. Cítil jsem, jak mi krev tuhne v&#160;žilách a&#160;jak mi zmrtvěly údy. Po krátké chvíli se ozval nový výkřik a&#160;já jsem se rozběhl k&#160;Alžbětinu pokoji.</p>
			<p class="MLP-text">Proč jsem nevydechl naposledy? Proč ještě žiji a&#160;líčím konec všech svých nadějí a&#160;smrt nejčistšího člověka na světě? Ležela tam přes lůžko mrtvá, hlava visela dolů a&#160;vlasy skrývaly bledé a&#160;ztrhané rysy. Kamkoli se obrátím, všude vidím stejný obraz&#160;– bledé paže a&#160;ochablé tělo, odhozené vrahem na její svatební máry. Jak jsem to mohl vědět a&#160;žít dál? Jenže život je vytrvalý a&#160;nejpevněji lpí u&#160;toho, kdo ho nejvíc nenávidí. Omdlel jsem a&#160;klesl na zem.</p>
			<p class="MLP-text">Když jsem nabyl vědomí, stálo kolem mě služebnictvo hostince a&#160;jejich obličeje vyjadřovaly bezdechou hrůzu. Připadala mi však jako pouhý stín vlastních pocitů, jako jejich výsměch. Utekl jsem od nich do pokoje, v&#160;němž bylo neživé tělo mé Alžběty, mé lásky, mé drahé a&#160;ušlechtilé ženy. Našel jsem ji už uloženou na lůžku, hlava jí spočívala na paži a&#160;přes obličej a&#160;krk měla rozprostřen bílý šátek. Vypadala, jako by spala. Přiskočil jsem k&#160;ní a&#160;horoucně ji objal, ale smrtelná bledost a&#160;chlad jejich údů mě přesvědčily, že ta, kterou svírám v&#160;náruči, už není mou milovanou Alžbětou. Na krku měla stopy vrahova stisku a&#160;ze rtů jí už nevycházel dech.</p>
			<p class="MLP-text">Skláněl jsem se nad ní v&#160;hlubokém zoufalství, až jsem náhodou vzhlédl. Předtím byly okenice zavřeny, ale najednou jsem s&#160;údivem postřehl, že do pokoje vniká žluté měsíční světlo. S&#160;pocitem nepopsatelného děsu jsem uviděl u&#160;otevřeného okna postavu, kterou jsem v&#160;životě nejvíce nenáviděl a&#160;které jsem se nejvíc hrozil. S&#160;obličejem zkřiveným úsměškem ukazoval netvor prstem na mrtvou Alžbětu, jako by se mi vysmíval. Přiskočil jsem k&#160;oknu, vytáhl pistoli a&#160;vystřelil. Ale zlosyn se skrčil, opustil místo, kde stál, a&#160;rychle jako blesk běžel k&#160;jezeru a&#160;skočil do vody.</p>
			<p class="MLP-text">Zvuk výstřelu přilákal do pokoje shluk lidí. Ukázal jsem jim místo, kde vrah zmizel, a&#160;pustili jsme se za ním v&#160;člunech. Rozhodili jsme sítě, ale marně. Po několika hodinách jsme ztratili všechnu naději a&#160;vrátili se na břeh. Většina mých společníků se domnívala, že to byl přelud mé fantazie. Po přistání jsme se pustili do prohledávání okolí a&#160;po skupinách se vypravili různými směry do lesů a&#160;vinic.</p>
			<p class="MLP-text">Šel jsem s&#160;nimi, ale po chvíli se mi začala točit hlava, nohy se mi podlamovaly, jako bych byl opilý, a&#160;nakonec jsem zcela vyčerpán klesl k&#160;zemi. Před očima se mi zatmělo a&#160;roztřásla mne horečka. V&#160;takovém stavu mě donesli zpět do hostince a&#160;uložili na lůžko. Téměř jsem nevěděl, co se děje, a&#160;bloudil jsem zrakem po pokoji, jako bych hledal něco, co jsem ztratil.</p>
			<p class="MLP-text">Později jsem vstal a&#160;jakoby v&#160;podvědomí jsem se dovrávoral do pokoje, kde leželo tělo mé nejdražší. Kolem ní stály plačící ženy. Sklonil jsem se nad Alžbětu a&#160;smísil své slzy s&#160;jejich, ale po celou dobu jsem nebyl schopen jediné jasné myšlenky, jen jsem zmateně přemýšlel o&#160;svém neštěstí a&#160;jeho příčině. Bylo mi, jako by mě zahaloval mrak hrůzy a&#160;překvapení. Vilémova smrt, Justýnina poprava, Clervalovo a&#160;nyní Alžbětino zavraždění! Dokonce jsem ani teď nevěděl, zda mí jediní zbylí příbuzní jsou před netvorem v&#160;bezpečí. Vždyť otec se teď mohl svíjet v&#160;jeho vražedném stisku a&#160;Arnošt mu mohl ležet mrtev u&#160;nohou. Tato myšlenka mě roztřásla a&#160;vyburcovala k&#160;činu. Vzchopil jsem se a&#160;rozhodl se, že se co nejrychleji vrátím do Ženevy.</p>
			<p class="MLP-text">Nemohl jsem však sehnat žádný povoz, a&#160;proto jsem se musel vrátit přes jezero. Jenže vál protivítr a&#160;prudký déšť bičoval vodní hladinu. Naštěstí bylo teprve časně a&#160;mohl jsem do večera dorazit do Ženevy. Najal jsem si veslaře a&#160;sám jsem se chopil jednoho vesla, abych jako jindy nalezl v&#160;tělesné námaze úlevu od duševních útrap. Ale zoufalství a&#160;přemíra vzrušení způsobily, že jsem nebyl schopen veslovat. Odložil jsem veslo, položil si hlavu na ruce a&#160;oddal se chmurným úvahám, které mě přepadly. Kdykoli jsem vzhlédl, spatřil jsem krajinu, důvěrně blízkou ze šťastnějších dob, kterou jsem ještě den předtím obdivoval ve společnosti té, jež byla nyní <span>pouhým stínem a&#160;vzpomínkou. Déšť na chvíli ustal a&#160;já viděl, jak si ve vodě hrají ryby stejně jako před několika hodinami, kdy je se mnou pozorovala také Alžběta. Nic nezpůsobí lidské mysli takovou bolest jako velká a&#160;náhlá změna. Slunce mohlo svítit a&#160;mraky mohly zastírat oblohu, ale nic mi už nemohlo připadat tak jako den předtím.</span></p>
			<p class="MLP-text">Ale proč prodlévat u&#160;příhod, které se udály po této osudné chvíli? Můj příběh je plný hrůz, které vyvrcholily tragickou událostí oné noci. To, co následovalo, vám možná bude připadat nudné. Proto se jen omezím na stručné vylíčení toho, co mi ještě osud nachystal.</p>
			<p class="MLP-text">Přijel jsem do Ženevy. Otec a&#160;Arnošt žili, ale otec se zhroutil, když jsem mu sdělil onu strašnou zprávu. Dodnes vidím před sebou toho laskavého a&#160;ušlechtilého starce, jak mu zrak nechápavě bloudil po místnosti; ztratil své kouzlo a&#160;svou radost&#160;– svou Alžbětu, dceru, ke které choval všechnu něhu, jakou může cítit muž na sklonku života, když už mu je dopřáno zažít jen málo lásky, a&#160;proto opravdověji lne k&#160;těm, kdo mu zbývají. Otec nemohl dál žít pod tíhou hrůz, které se na něj nakupily. Zdroje jeho života náhle vyschly, neměl už sil vstát z&#160;lůžka a&#160;za několik dní mi zemřel v&#160;náručí.</p>
			<p class="MLP-text">Nepamatuji se, co se potom stalo se mnou. Nic jsem nevnímal a&#160;jedině jsem cítil utrpení a&#160;temnotu. Občas jsem sníval, že s&#160;přáteli z&#160;mládí bloudím po rozkvetlých lukách a&#160;líbezných údolích, ale jakmile jsem se probudil, viděl jsem, že jsem v&#160;žaláři! Později jsem poznenáhlu začal vnímat pocit zármutku, postupně jsem začal chápat své postavení i&#160;to, co se mi přihodilo. Tak jsem se konečně osvobodil ze svého žaláře&#160;– prohlásili mě totiž za šíleného, a&#160;jak jsem zjistil, byla po řadu měsíců mým domovem osamělá cela.</p>
			<p class="MLP-text">Svoboda by byla ovšem bývala pro mě bezcenným darem, kdyby se ve mně s&#160;návratem rozumu nebyla současně probudila i&#160;touha po pomstě. Když se mi v&#160;mysli vybavila vzpomínka na prožitá utrpení, začal jsem uvažovat o&#160;jejich příčině, o&#160;netvoru, kterého jsem stvořil, o&#160;odporném ďáblu, kterého jsem přivolal k&#160;životu, aby mě zničil. Kdykoli jsem na něj pomyslil, zmocnila se mě nepříčetná zášť a&#160;já si horoucně přál, abych ho mohl dostat do své moci a&#160;pomstít se mu.</p>
			<p class="MLP-text">Má nenávist se však dlouho neomezovala na lichá přání. Začal jsem přemýšlet o&#160;tom, jak bych ho mohl nejlépe dopadnout. Proto jsem se asi měsíc po svém propuštění odebral k&#160;městskému soudci a&#160;oznámil, že chci podat trestní oznámení na vraha své rodiny. Prohlásil jsem, že ho znám, a&#160;požádal jsem soudce, aby použil veškerou moc k&#160;jeho dopadení.</p>
			<p class="MLP-text">Soudce mě pozorně a&#160;vlídně vyslechl. „Buďte si jist, pane Frankensteine,“ řekl mi, „nebudu šetřit námahou, abych toho zločince objevil.“</p>
			<p class="MLP-text">„Děkuji vám,“ odpověděl jsem, „laskavě mě teď vyslechněte. Povím vám zvláštní příběh, i&#160;když se obávám, že mu neuvěříte, ačkoli je v&#160;něm tolik pravdivých a&#160;vzdor jejich mimořádnosti přesvědčivých skutečností. Celá záležitost je natolik průkazná, že se nedá považovat za blouznění, a&#160;já ostatně nemám důvod lhát.“ Má slova zněla klidně a&#160;přesvědčivě. Rozhodl jsem se pevně, že svého nepřítele zničím, a&#160;tento cíl utišil mé zoufalství a&#160;načas mě smířil se životem. A&#160;tak jsem nyní stručně, jistě a&#160;pečlivě vylíčil svůj příběh, uvedl jsem přesně všechna data a&#160;nepřerušil jsem jej jediným výkřikem nebo urážkou.</p>
			<p class="MLP-text">Soudce se zprvu tvářil zcela nedůvěřivě, ale když jsem pokračoval, naslouchal stále s&#160;větší pozorností a&#160;zaujatostí. Všiml jsem si, že se občas chvěl hrůzou, jindy se mu zase na obličeji objevil výraz překvapení, prostý jakékoli nedůvěry.</p>
			<p class="MLP-text">Když jsem skončil, dodal jsem: „A&#160;toho tvora obviňuji a&#160;vás žádám, abyste použil veškeré své moci k&#160;jeho zatčení a&#160;potrestání. Je to vaše soudcovská povinnost a&#160;věřím i&#160;doufám, že vám vaše lidské pocity nebudou v&#160;tomto případě bránit, abyste vykonal, co vám přísluší.“</p>
			<p class="MLP-text">Má slova vyvolala na soudcově tváři podstatnou změnu. Příběh vyslechl s&#160;onou shovívavou důvěrou, kterou dopřáváme vyprávěním o&#160;strašidlech a&#160;nadpřirozených jevech. Když však byl vyzván, aby z&#160;mého obvinění vyvodil úřední důsledky, zmocnila se ho opět nedůvěra. Přesto laskavě odpověděl: „Rád bych vám při vašem stíhání poskytl veškerou pomoc, ale tvor, o&#160;němž jste mi vyprávěl, má zřejmě tolik moci, že by všechno naše úsilí bylo zcela zbytečné. Což lze pronásledovat někoho, kdo dokáže přejít přes ledovce a&#160;bydlet v&#160;jeskyních a&#160;doupatech, kam by se žádný člověk neodvážil vniknout? A&#160;od spáchání zločinů uplynula už řada měsíců a&#160;nikdo přece nemůže vědět, kam odešel nebo kde teď žije.“</p>
			<p class="MLP-text">„Určitě zůstává v&#160;mé blízkosti, a&#160;jestliže se opravdu skrývá v&#160;Alpách, můžeme ho honit jako kamzíka a&#160;zabít jako divou šelmu. Ale chápu, co si asi myslíte; mému vyprávění nevěříte a&#160;nehodláte potrestat mého nepřítele, jak si to zaslouží.“</p>
			<p class="MLP-text">Při těchto slovech se mi zableskly oči záštím. Soudce se vylekal. „Mýlíte se,“ namítl, „učiním, co je v&#160;mé moci, a&#160;jestliže se nám podaří netvora dopadnout, buďte jist, že ho stihne trest přiměřený jeho zločinům. Jenže vzhledem k&#160;vlastnostem, kterými je podle vašich slov obdařen, nebude to bohužel asi snadno proveditelné, a&#160;proto byste se měl připravit na zklamání, i&#160;když budou učiněny všechny potřebné kroky.“</p>
			<p class="MLP-text">„To nemohu, řeknu vám však už jen jedno. Má touha po pomstě pro vás nic neznamená, a&#160;ačkoli připouštím, že pomsta je hříchem, přiznávám se, že je jedinou a&#160;vše stravující vášní, kterou mám. Vědomí, že vrah, kterého jsem vyslal mezi lidi, stále žije, mě nevýslovně dráždí. Odmítáte můj oprávněný požadavek. Musím tedy vraha zničit já sám. A&#160;to také bude jediným smyslem mého života.“</p>
			<p class="MLP-text">Při těchto slovech jsem se roztřásl a&#160;z&#160;mého chování vyzařovaly posedlost a&#160;bezpochyby i&#160;ušlechtilý žár. Ale ženevskému soudci, jehož mysl byla zaneprázdněna zcela jinými myšlenkami než úvahami o&#160;posvátném plnění povinností, muselo mé vzrušení připadat jako záchvat šílenství. Pokusil se mě uklidňovat jako chůva dítě a&#160;o&#160;mém vyprávění se zmínil jako o&#160;důsledcích třeštění.</p>
			<p class="MLP-text">„Pyšníte se tím, pane soudce, jak jste moudrý, a&#160;přitom jste nevědomý jako děcko!“ zvolal jsem. „Mlčte, vždyť nevíte, co mluvíte!“</p>
			<p class="MLP-text">Rozhněván a&#160;rozrušen jsem vyběhl z&#160;místnosti a&#160;vrátil se domů, abych přemítal o&#160;tom, co podniknout.</p>
		</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>frankenstein-4</title>
		<link href="../Styles/frankenste_idstyles.css" rel="stylesheet" type="text/css"/>
	</head>
	<body id="frankenstein" xml:lang="cs-CZ">
		<div>
			<p id="toc_marker-3" class="MLP-uroven1-zvlastni-pripady">Dopis III</p>
			<p class="MLP-dopis-podpis para-style-override-2">PANÍ SAVILLOVÉ, ANGLIE</p>
			<p class="MLP-dopis-podpis--I">7. července 17…</p>
			<p class="MLP-dopis">Drahá sestro,</p>
			<p class="MLP-dopis-bez1radku">píši Ti ve spěchu několik řádek, abych Ti oznámil, že jsem zdráv a&#160;že má cesta s&#160;úspěchem pokračuje. Tento dopis doveze do Anglie obchodník, který se právě vrací domů z&#160;Archangelska; je šťastnější než já, vždyť možná neuvidím svou vlast ještě několik let. Přesto mám dobrou náladu, moji lidé jsou odvážní a&#160;vytrvalí a&#160;zřejmě je nelekají ani plovoucí ledovce, které nás neustále míjejí a&#160;upozorňují na nebezpečné oblasti, kam míříme. Dostali jsme se již hodně vysoko na sever, ale právě vrcholí léto, a&#160;i když tu není tak teplo jako v&#160;Anglii, přinášejí jižní vánky rychle nás ženoucí vstříc oněm břehům, které tak horoucně toužím dosáhnout, oteplení, jež jsem ani nečekal.</p>
			<p class="MLP-dopis">Až dosud se neudálo nic, co by stálo za zmínku. Jedna či dvě divoké bouře a&#160;trhlina v&#160;boku lodi, to jsou jediné příhody, a&#160;těmi si zkušení mořeplavci vůbec nezatěžují paměť. Budu velmi spokojen, nepřihodí-li se při plavbě nic horšího.</p>
			<p class="MLP-dopis">Sbohem, drahá Margareto. Ujišťuji Tě, že jak kvůli sobě, tak i&#160;kvůli Tobě nebudu ukvapeně vyhledávat nebezpečí. Budu chladný, vytrvalý a&#160;rozvážný.</p>
			<p class="MLP-dopis">Ale úspěch <span class="MLP-znak-kurziva-11b">bude</span> korunovat mé snahy. Proč ne? Už jsem doplul až sem a&#160;prorazil bezpečnou dráhu přes neprobádaný oceán. Samy hvězdy jsou svědky i&#160;důkazy mého vítězství. Proč bych neměl plout dál přes nezkrocený, ale přece jen poslušný živel? Co může zarazit odhodlané srdce a&#160;pevně rozhodnutou lidskou vůli?</p>
			<p class="MLP-dopis">A&#160;tak jsem Ti bezděčně otevřel své překypující srdce! Ale musím končit. Nechť nebe požehná mé milované sestře!</p>
			<p class="MLP-dopis-podpis">R. W.</p>
		</div>
</body>
</html>
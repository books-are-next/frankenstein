<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 6">
    <meta name="apple-mobile-web-app-capable" content="yes">
    <title>Kapitola 6</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./frankenstein_013.html">
    <link rel="next" href="./frankenstein_015.html">
    <meta name="nb-order" content="10">
    <link rel="self" href="frankenstein_014.html">
    <meta name="nb-identifier" content="shelleyova-frankenstein-f7762d4">
    <meta name="nb-role" content="chapter">
  </head>
  <body data-nb-words="2178" data-nb-chars="13548" class="nb-role-chapter nb-custom-style">
    <nav role="doc-toc">
      <li><a href="frankenstein_005.html">Dopis I</a></li>
      <li><a href="frankenstein_006.html">Dopis II</a></li>
      <li><a href="frankenstein_007.html">Dopis III</a></li>
      <li><a href="frankenstein_008.html">Dopis IV</a>
        <ul>
          <li><a href="frankenstein_009.html">Kapitola 1</a></li>
          <li><a href="frankenstein_010.html">Kapitola 2</a></li>
          <li><a href="frankenstein_011.html">Kapitola 3</a></li>
          <li><a href="frankenstein_012.html">Kapitola 4</a></li>
          <li><a href="frankenstein_013.html">Kapitola 5</a></li>
          <li><a href="frankenstein_014.html">Kapitola 6</a></li>
          <li><a href="frankenstein_015.html">Kapitola 7</a></li>
          <li><a href="frankenstein_016.html">Kapitola 8</a></li>
          <li><a href="frankenstein_017.html">Kapitola 9</a></li>
          <li><a href="frankenstein_018.html">Kapitola 10</a></li>
          <li><a href="frankenstein_019.html">Kapitola 11</a></li>
          <li><a href="frankenstein_020.html">Kapitola 12</a></li>
          <li><a href="frankenstein_021.html">Kapitola 13</a></li>
          <li><a href="frankenstein_022.html">Kapitola 14</a></li>
          <li><a href="frankenstein_023.html">Kapitola 15</a></li>
          <li><a href="frankenstein_024.html">Kapitola 16</a></li>
          <li><a href="frankenstein_025.html">Kapitola 17</a></li>
          <li><a href="frankenstein_026.html">Kapitola 18</a></li>
          <li><a href="frankenstein_027.html">Kapitola 19</a></li>
          <li><a href="frankenstein_028.html">Kapitola 20</a></li>
          <li><a href="frankenstein_029.html">Kapitola 21</a></li>
          <li><a href="frankenstein_030.html">Kapitola 22</a></li>
          <li><a href="frankenstein_031.html">Kapitola&nbsp;23</a></li>
          <li><a href="frankenstein_032.html">Kapitola 24</a></li>
        </ul>
      </li>
      <li><a href="frankenstein_033.html">Deník kapitána Waltona, pokračování</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./frankenstein_013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">Kapitola 6</span></h1>
        <p class="chunk" data-nb-ref-number="2" data-nb-words="9" data-nb-chars="48"><span class="idea" data-nb-ref-number="2" id="idea2" data-nb-words="9" data-nb-chars="48">Clerval mi&nbsp;vložil do&nbsp;ruky dopis. Byl od&nbsp;Alžběty.</span></p>
        <p class="chunk" data-nb-ref-number="3" data-nb-words="3" data-nb-chars="25"><span class="idea" data-nb-ref-number="3" id="idea3" data-nb-words="3" data-nb-chars="25">„Můj nejdražší bratranče,</span></p>
        <p class="chunk" data-nb-ref-number="4" data-nb-words="143" data-nb-chars="867"><span class="idea" data-nb-ref-number="4" id="idea4" data-nb-words="143" data-nb-chars="867">byl jsi jistě nemocen, těžce nemocen, a&nbsp;ani pravidelné dopisy milého, laskavého Jindřicha mě&nbsp;nedokázaly uklidnit. Nesmíš psát, nesmíš držet v&nbsp;ruce pero, ale přesto potřebujeme alespoň jedno slůvko od&nbsp;Tebe, drahý Viktore, aby se&nbsp;naše obavy utišily. Už&nbsp;tak dlouho doufám, že&nbsp;mi&nbsp;pošta přinese onen řádek, a&nbsp;strýčka odvrátilo od&nbsp;cesty do&nbsp;Ingolstadtu jen mé&nbsp;přesvědčování. Chtěla jsem zabránit, aby byl vystaven útrapám a&nbsp;snad i&nbsp;nebezpečím tak dlouhé cesty, ale jak často jsem litovala, že&nbsp;ji&nbsp;nemohu podniknout sama! Představuji si, že&nbsp;úkol pečovat o&nbsp;Tebe připadl nějaké staré ošetřovatelce z&nbsp;povolání, která nikdy neuhádne Tvá přání, a&nbsp;pokud by&nbsp;je&nbsp;snad chtěla splnit, tak jí&nbsp;chybí péče a&nbsp;láska, s&nbsp;jakou by&nbsp;je&nbsp;splnila Tvá nešťastná sestřenka. Jenže teď už&nbsp;jsem klidná: Clerval píše, že&nbsp;se&nbsp;Ti&nbsp;už&nbsp;opravdu daří lépe. Upřímně doufám, že&nbsp;tuto zprávu brzy vlastnoručně potvrdíš.</span></p>
        <p class="chunk" data-nb-ref-number="5" data-nb-words="150" data-nb-chars="854"><span class="idea" data-nb-ref-number="5" id="idea5" data-nb-words="150" data-nb-chars="854">Uzdrav se&nbsp;a&nbsp;vrať se&nbsp;k&nbsp;nám. Najdeš šťastný, radostný domov a&nbsp;přátele, kteří Tě&nbsp;vřele milují. Strýček má&nbsp;ocelové zdraví, ale neustále Tě&nbsp;chce vidět, chce se&nbsp;ujistit, že&nbsp;se&nbsp;Ti&nbsp;daří dobře, a&nbsp;pak už&nbsp;jeho laskavou tvář nezachmuří ani mráček starostí! A&nbsp;kdybys viděl, jaké pokroky udělal náš Arnošt! Už&nbsp;je&nbsp;mu&nbsp;šestnáct a&nbsp;je plný života a&nbsp;činorodosti. Touží být opravdovým Švýcarem a&nbsp;vstoupit do&nbsp;cizích služeb, ale my&nbsp;se&nbsp;od&nbsp;něj nemůžeme odloučit, alespoň ne&nbsp;do&nbsp;té&nbsp;doby, dokud se&nbsp;nám nevrátí jeho starší bratr. Strýčka netěší myšlenka na&nbsp;vojenskou dráhu ve&nbsp;vzdálené zemi, ale Arnošt nikdy neměl Tvé nadání. Považuje učení za&nbsp;odporné okovy, všechen volný čas tráví venku pod širým nebem, zlézá hory nebo vesluje na&nbsp;jezeře. Obávám se, že&nbsp;by&nbsp;se&nbsp;z&nbsp;něho mohl stát povaleč, jestliže mu&nbsp;neustoupíme a&nbsp;nedovolíme, aby si&nbsp;vybral životní dráhu, ke&nbsp;které ho&nbsp;táhne jeho srdce.</span></p>
        <p class="chunk" data-nb-ref-number="6" data-nb-words="228" data-nb-chars="1409"><span class="idea" data-nb-ref-number="6" id="idea6" data-nb-words="228" data-nb-chars="1409">Od&nbsp;Tvého odjezdu nedošlo téměř k&nbsp;žádným změnám, jen naše drahé děti povyrostly. Modré jezero a&nbsp;sněhem pokryté hory se&nbsp;nikdy nemění&nbsp;– a&nbsp;já si&nbsp;myslím, že&nbsp;náš klidný domov a&nbsp;spokojená srdce jsou ovládána stejným neměnným zákonem. Všechen můj čas zabírají drobné domácí práce, plné radosti, a&nbsp;odměnou jsou mi&nbsp;šťastné, milé tváře našich drahých. Po&nbsp;Tvém odjezdu se&nbsp;v&nbsp;naší malé domácnosti udála pouze jediná změna. Vzpomínáš si, při jaké příležitosti k&nbsp;nám přišla Justýna Moritzová? Nejspíš si&nbsp;nevzpomínáš, proto Ti&nbsp;několika slovy vylíčím její příběh. Paní Moritzová, její matka, byla vdova se&nbsp;čtyřmi dětmi, z&nbsp;nichž Justýna byla třetí. Pan Moritz měl vždy ze&nbsp;všech dětí nejraději Justýnu, ale matka ji&nbsp;kupodivu nesnášela a&nbsp;po manželově smrti s&nbsp;ní velmi zle zacházela. Tetička to&nbsp;zjistila, a&nbsp;když bylo Justýně dvanáct let, přemluvila paní Moritzovou, aby ji&nbsp;dala k&nbsp;nám. Republikánské zřízení zavedlo v&nbsp;naší vlasti prostší a&nbsp;šťastnější poměry, než jaké vládnou ve&nbsp;velkých monarchiích obklopujících naši zemi. Proto u&nbsp;nás panuje méně rozdílů mezi jednotlivými vrstvami obyvatel, a&nbsp;jelikož nižší třídy nejsou ani tak chudé, ani tak opovrhované, jsou i&nbsp;jejich způsoby jemnější a&nbsp;slušnější. Služebná v&nbsp;Ženevě není totéž jako služka ve&nbsp;Francii nebo v&nbsp;Anglii. Justýnu jsme tedy přijali k&nbsp;nám do&nbsp;rodiny a&nbsp;naučili jí&nbsp;povinnostem služebné, což v&nbsp;naší šťastné zemi neznamená ani nevzdělanost, ani vzdání se&nbsp;vlastní důstojnosti.</span></p>
        <p class="chunk" data-nb-ref-number="7" data-nb-words="130" data-nb-chars="795"><span class="idea" data-nb-ref-number="7" id="idea7" data-nb-words="130" data-nb-chars="795">Jak si&nbsp;snad pamatuješ, byla Justýna Tvou velkou oblíbenkyní, a&nbsp;vzpomínám si, jak jsi jednou poznamenal, že&nbsp;jediný její pohled by&nbsp;stačil zahnat tvou špatnou náladu&nbsp;– vypadá totiž vždy srdečně a&nbsp;šťastně. Tetička ji&nbsp;měla velmi ráda, a&nbsp;proto jí&nbsp;také poskytla vyšší vzdělání, než původně zamýšlela. Za&nbsp;tuto laskavost se&nbsp;jí&nbsp;dostalo bohaté odměny&nbsp;– Justýna byla tím nejvděčnějším tvorem na&nbsp;světě. Nechci tím říci, že&nbsp;svou vděčnost vykřikovala do&nbsp;světa, ne, ani jedno slůvko jí&nbsp;nepřešlo přes rty, ale na&nbsp;očích jí&nbsp;bylo vidět, že&nbsp;svou ochránkyni zbožňuje. I&nbsp;když měla veselou, a&nbsp;někdy dokonce i&nbsp;nerozvážnou povahu, věnovala největší pozornost každému tetiččinu gestu. Považovala ji&nbsp;za&nbsp;vzor veškeré dokonalosti a&nbsp;snažila se&nbsp;napodobovat její způsob mluvy i&nbsp;chování, takže mi&nbsp;ji&nbsp;i&nbsp;dnes ještě často připomíná.</span></p>
        <p class="chunk" data-nb-ref-number="8" data-nb-words="219" data-nb-chars="1396"><span class="idea" data-nb-ref-number="8" id="idea8" data-nb-words="219" data-nb-chars="1396">Když má&nbsp;nejdražší tetička zemřela, všichni byli příliš pohrouženi ve&nbsp;vlastní smutek, než aby si&nbsp;povšimli ubohé Justýny, která ji&nbsp;neúnavně ošetřovala po&nbsp;celou dobu nemoci. Chudák Justýna tehdy těžce onemocněla, ale čekaly ji&nbsp;ještě jiné zkoušky. Oba bratři i&nbsp;sestra jí&nbsp;zemřeli jeden po&nbsp;druhém a&nbsp;matce zůstala jen odstrkovaná dcera. Její rozum se&nbsp;začal kalit, domnívala se, že&nbsp;smrt jejích miláčků byla božím trestem za&nbsp;její nadržování. Byla římskokatolického vyznání a&nbsp;myslím, že&nbsp;zpovědník jí&nbsp;potvrdil její pošetilou domněnku. A&nbsp;proto několik měsíců po&nbsp;tvém odjezdu do&nbsp;Ingolstadtu povolala kajícně Justýnu domů. Ubohé děvče! Odcházela od&nbsp;nás s&nbsp;pláčem. Od&nbsp;tetiččiny smrti se&nbsp;velice změnila, zármutek zmírnil a&nbsp;obrousil její chování, které předtím vynikalo živostí. A&nbsp;pobyt doma u&nbsp;matky jí&nbsp;navíc ani nemohl vrátit bývalou veselost. Ta&nbsp;ubohá žena byla ve&nbsp;své kajícnosti velmi vrtkavá. Občas prosívala Justýnu, aby jí&nbsp;odpustila její nevlídnost, ale mnohem častěji ji&nbsp;obviňovala, že&nbsp;zavinila smrt svých bratrů a&nbsp;sestry. Neustálé rozčilování nakonec podlomilo paní Moritzové zdraví a&nbsp;velmi posilovalo její popudlivost, ale nyní už&nbsp;dosáhla věčného klidu. Zemřela s&nbsp;příchodem chladného počasí, začátkem minulé zimy. Justýna se&nbsp;k&nbsp;nám vrátila a&nbsp;ujišťuji Tě, že&nbsp;ji&nbsp;mám velice ráda. Je&nbsp;velmi rozumná a&nbsp;milá a&nbsp;neobyčejně hezká. Jak už&nbsp;jsem se&nbsp;zmínila, její chování i&nbsp;mluva mi&nbsp;neustále připomínají drahou tetičku.</span></p>
        <p class="chunk" data-nb-ref-number="9" data-nb-words="62" data-nb-chars="372"><span class="idea" data-nb-ref-number="9" id="idea9" data-nb-words="62" data-nb-chars="372">Musím Ti&nbsp;také napsat několik slov o&nbsp;našem drahouškovi Vilémovi. Přála bych si, abys ho&nbsp;viděl. Je&nbsp;na&nbsp;svůj věk poměrně vytáhlý, má&nbsp;sladké usměvavé modré oči, tmavé řasy a&nbsp;kudrnaté vlasy. Když se&nbsp;usměje, objeví se&nbsp;mu&nbsp;na&nbsp;tvářích, růžově kvetoucích zdravím, dva drobné důlečky. Už&nbsp;měl jednu či&nbsp;dvě malé <em>ženušky</em>, ale jeho oblíbenkyní je&nbsp;Louisa Bironová, hezké pětileté děvčátko.</span></p>
        <p class="chunk" data-nb-ref-number="10" data-nb-words="91" data-nb-chars="588"><span class="idea" data-nb-ref-number="10" id="idea10" data-nb-words="91" data-nb-chars="588">A&nbsp;nyní myslím, milý Viktore, že&nbsp;jistě chceš slyšet nějaké klípky o&nbsp;našich bodrých Ženevanech. Hezká slečna Mansfieldová už&nbsp;přijímá blahopřejné návštěvy k&nbsp;blížícímu se&nbsp;sňatku s&nbsp;mladým Angličanem Johnem Melbornem. Její ošklivá sestra Manon se&nbsp;loňského podzimu provdala za&nbsp;bohatého bankéře pana Duvillarda. Tvůj oblíbený spolužák Louis Manor měl po&nbsp;Clervalově odjezdu ze&nbsp;Ženevy několik neúspěchů. Už&nbsp;se&nbsp;však vzpamatoval a&nbsp;má prý před sňatkem s&nbsp;velmi půvabnou Francouzkou, paní Tavernierovou. Je&nbsp;to&nbsp;vdova o&nbsp;mnoho starší než Manor, avšak všichni se&nbsp;jí&nbsp;dvoří a&nbsp;je ve&nbsp;společnosti velmi oblíbená.</span></p>
        <p class="chunk" data-nb-ref-number="11" data-nb-words="53" data-nb-chars="320"><span class="idea" data-nb-ref-number="11" id="idea11" data-nb-words="53" data-nb-chars="320">Tento dopis mi&nbsp;opět dodal lepší náladu, ale teď, když končím, vrací se&nbsp;má&nbsp;úzkost. Napiš, nejmilejší Viktore; jedna řádka, jedno slovo bude pro nás požehnáním. Tisíce díků Jindřichovi za&nbsp;jeho laskavost, lásku a&nbsp;četné zprávy. Jsme mu&nbsp;za&nbsp;všechno upřímně vděčni. Sbohem, milý bratránku, dej na&nbsp;sebe pozor a&nbsp;prosím Tě, napiš.</span></p>
        <p class="chunk" data-nb-ref-number="12" data-nb-words="6" data-nb-chars="39"><span class="idea" data-nb-ref-number="12" id="idea12" data-nb-words="2" data-nb-chars="17">Alžběta Lavenzová<br></span>
          <span class="idea" data-nb-ref-number="13" id="idea13" data-nb-words="4" data-nb-chars="22">Ženeva 18. března 17…“</span>
        </p>
        <p class="chunk" data-nb-ref-number="13" data-nb-words="44" data-nb-chars="259"><span class="idea" data-nb-ref-number="14" id="idea14" data-nb-words="44" data-nb-chars="259">„Drahá Alžběta!“ zvolal jsem, když jsem dočetl její dopis. „Ihned napíšu a&nbsp;zbavím ji&nbsp;úzkosti, kterou zřejmě cítí!“ Námaha spojená s&nbsp;psaním mě&nbsp;velmi vysílila, ale už&nbsp;jsem se&nbsp;začal uzdravovat a&nbsp;postupně jsem nabýval sil. Za&nbsp;čtrnáct dní jsem mohl vyjít z&nbsp;pokoje.</span></p>
        <p class="chunk" data-nb-ref-number="14" data-nb-words="310" data-nb-chars="1943"><span class="idea" data-nb-ref-number="15" id="idea15" data-nb-words="310" data-nb-chars="1943">Jednou z&nbsp;mých prvních povinností po&nbsp;uzdravení bylo představit Clervala některým universitním profesorům. Znamenalo to&nbsp;podstoupit křížovou cestu, protože jsem tak jitřil rány, které má&nbsp;mysl utrpěla. Od&nbsp;oné osudné noci, která znamenala ukončení mého pokusu a&nbsp;začátek mého utrpení, jsem pojal prudkou nechuť už&nbsp;jen k&nbsp;samotnému slovu přírodní vědy. I&nbsp;když jsem se&nbsp;cítil již zcela zdráv, pouhý pohled na&nbsp;jakýkoli chemický přístroj ve&nbsp;mně oživil všechnu bolest, kterou jsem vytrpěl při svém nervovém zhroucení. Jindřich to&nbsp;zpozoroval a&nbsp;odstranil z&nbsp;mého dohledu všechny mé&nbsp;přístroje. Rovněž mě&nbsp;přestěhoval do&nbsp;jiného bytu, protože zjistil, že&nbsp;cítím odpor k&nbsp;místnosti, která předtím byla mou laboratoří. Ale všechna Clervalova starostlivost ztrácela účinek, kdykoli jsme navštívili nějakého profesora. Profesor Waldman mi&nbsp;způsobil muka, když laskavě a&nbsp;vřele vychvaloval překvapující pokrok ve&nbsp;studiu, jehož jsem dosáhl. Když zjistil, že&nbsp;mi&nbsp;z&nbsp;neznámých důvodů předmět rozhovoru není milý, připisoval mé&nbsp;chování skromnosti a&nbsp;převedl rozhovor z&nbsp;mých pokroků na&nbsp;vědu samou s&nbsp;nevysloveným přáním přivést mě&nbsp;na&nbsp;jiné myšlenky. Co&nbsp;jsem mohl dělat? Chtěl mi&nbsp;udělat radost a&nbsp;mučil mě. Připadalo mi, jako by&nbsp;s&nbsp;nesmírnou pečlivostí přede mě&nbsp;kladl jednotlivé nástroje, jichž se&nbsp;později použije pro mou pomalou a&nbsp;krutou smrt. Jeho slova mě&nbsp;mučila, ale neodvážil jsem se&nbsp;dát najevo bolest, která mě&nbsp;ovládla. Clerval uměl odjakživa vycítit a&nbsp;pochopit pocity druhých, a&nbsp;proto odvedl hovor na&nbsp;jinou kolej. Jako omluvu uvedl úplnou neznalost problematiky a&nbsp;rozhovor vzal na&nbsp;sebe obecnější charakter. Děkoval jsem mu&nbsp;z&nbsp;plna srdce, ale neodvážil jsem se&nbsp;mu&nbsp;vyjevit pravdu. Divil se, ale přesto se&nbsp;nikdy nepokusil vylákat na&nbsp;mně mé&nbsp;tajemství. Ačkoli jsem ho&nbsp;měl upřímně rád a&nbsp;hluboce si&nbsp;ho&nbsp;vážil, přece jsem se&nbsp;nemohl odhodlat, abych mu&nbsp;svěřil onu věc, která mi&nbsp;tak často vytanula na&nbsp;mysli. Navíc jsem se&nbsp;obával, že&nbsp;by&nbsp;mě&nbsp;ještě víc zdeptala, kdybych se&nbsp;s&nbsp;ní komukoli svěřil.</span></p>
        <p class="chunk" data-nb-ref-number="15" data-nb-words="122" data-nb-chars="824"><span class="idea" data-nb-ref-number="16" id="idea16" data-nb-words="122" data-nb-chars="824">Profesor Krempe nebyl tak ohleduplný a&nbsp;má chorobná přecitlivělost nijak nepřispívala k&nbsp;tomu, abych snášel jeho drsně ne­ohrabané chvalořeči na&nbsp;mé&nbsp;znalosti. Působily mi&nbsp;ještě větší utrpení než přátelská pochvala profesora Waldmana. „Zatracený chlap!“ zvolal. „Ujišťuji vás, pane Clervale, že&nbsp;nás všechny převezl! Tvařte se&nbsp;udiveně, chcete-li, ale přesto je&nbsp;to&nbsp;pravda. Mládenec, který ještě před několika lety věřil Corneliovi Agrippovi jako evangeliu, se&nbsp;nyní prodral až&nbsp;do&nbsp;čela university, a&nbsp;jestliže ho&nbsp;někdo brzy odtamtud nestáhne dolů, dostaneme se&nbsp;všichni do&nbsp;stínu. Ano, ano,“ pokračoval, pohlédnuv na&nbsp;můj obličej, vyjadřující utrpení, „pan Frankenstein je&nbsp;skromný, to&nbsp;je&nbsp;výtečná vlastnost pro mladého člověka. Mladí lidé mají být ostýchaví, víte, pane Clervale. I&nbsp;já jsem byl mladý, jenže moc dlouho ten stav nevydrží!“</span></p>
        <p class="chunk" data-nb-ref-number="16" data-nb-words="19" data-nb-chars="118"><span class="idea" data-nb-ref-number="17" id="idea17" data-nb-words="19" data-nb-chars="118">A&nbsp;profesor Krempe spustil chvalozpěv na&nbsp;sebe a&nbsp;tak naštěstí odvrátil rozhovor od&nbsp;tématu, které mi&nbsp;bylo tak nepříjemné.</span></p>
        <p class="chunk" data-nb-ref-number="17" data-nb-words="213" data-nb-chars="1384"><span class="idea" data-nb-ref-number="18" id="idea18" data-nb-words="213" data-nb-chars="1384">Clerval neměl nikdy pochopení pro mou zálibu v&nbsp;přírodních vědách a&nbsp;jeho literární zájmy se&nbsp;zcela lišily od&nbsp;mých. Přišel na&nbsp;universitu s&nbsp;předsevzetím dokonale se&nbsp;naučit orientálním jazykům, aby si&nbsp;tak připravil cestu do&nbsp;života, který by&nbsp;mu&nbsp;nejvíce vyhovoval. Chtěl mít zajímavou a&nbsp;pestrou životní dráhu a&nbsp;dospěl k&nbsp;přesvědčení, že&nbsp;právě Východ mu&nbsp;může poskytnout všechny možnosti pro jeho podnikavého ducha. Jeho pozornost zaujala perština, arabština a&nbsp;sanskrt a&nbsp;já se&nbsp;dal snadno přimět k&nbsp;stejnému studiu. Nečinnost mi&nbsp;vždycky byla nepříjemná, a&nbsp;nyní, když jsem si&nbsp;přál uniknout smutným myšlenkám a&nbsp;dřívější studium nenáviděl, pociťoval jsem jako úlevu možnost začít studovat společně s&nbsp;přítelem. V&nbsp;dílech orientalistů jsem nacházel nejen poučení, ale také útěchu. Nesnažil jsem se&nbsp;jako Jindřich dokonale ovládnout jednotlivé dialekty, protože jsem získané znalosti nehodlal použít k&nbsp;ničemu jinému než k&nbsp;dočasnému rozptýlení. Četl jsem orientální díla jen proto, abych poznal jejich myšlenkový svět, a&nbsp;za své úsilí jsem byl bohatě odměněn. Jejich smutek je&nbsp;uklidňující a&nbsp;jejich radost povznášející; takové pocity jsem nikdy nenašel při studiu autorů kterékoli jiné země. Čte-li člověk jejich spisy, připadá mu, jako by&nbsp;život tvořily žhoucí slunce a&nbsp;zahrada růží, smích a&nbsp;hněv čestného nepřítele, plamen, který stravuje vlastní srdce. Jak odlišné od&nbsp;mužné a&nbsp;hrdinské poezie Řecka a&nbsp;Říma!</span></p>
        <p class="chunk" data-nb-ref-number="18" data-nb-words="94" data-nb-chars="569"><span class="idea" data-nb-ref-number="19" id="idea19" data-nb-words="94" data-nb-chars="569">Tak uplynulo léto a&nbsp;můj návrat do&nbsp;Ženevy byl stanoven na&nbsp;pozdní podzim. Ale z&nbsp;nejrůznějších příčin jsem se&nbsp;zdržel, přišla zima a&nbsp;sníh, silnice se&nbsp;staly nesjízdnými a&nbsp;má cesta byla odložena až&nbsp;do&nbsp;příštího jara. Nesl jsem tento odklad velmi těžce, protože jsem toužil po&nbsp;rodném městě a&nbsp;svých drahých. Z&nbsp;jednoho hlediska jsem ovšem pozdní odjezd vítal&nbsp;– nechtěl jsem nechat Clervala v&nbsp;cizím městě bez předchozího seznámení alespoň s&nbsp;některými jeho obyvateli. Zimu jsme strávili vesele, a&nbsp;ačkoli se&nbsp;jaro neobvykle opozdilo, jeho krása nás pak odškodnila za&nbsp;liknavý příchod.</span></p>
        <p class="chunk" data-nb-ref-number="19" data-nb-words="62" data-nb-chars="374"><span class="idea" data-nb-ref-number="20" id="idea20" data-nb-words="62" data-nb-chars="374">Začal už&nbsp;květen a&nbsp;denně jsem očekával dopis, který měl určit den mého odjezdu. Jindřich mi&nbsp;navrhl pěší výlet do&nbsp;okolí Ingolstadtu, abych se&nbsp;mohl osobně rozloučit s&nbsp;místem, kde jsem tak dlouho žil. Přijal jsem jeho návrh s&nbsp;radostí, tělesný pohyb jsem měl rád a&nbsp;Clerval byl vždy mým oblíbeným společníkem při podobných toulkách, které jsme podnikali v&nbsp;našem švýcarském domově.</span></p>
        <p class="chunk" data-nb-ref-number="20" data-nb-words="114" data-nb-chars="704"><span class="idea" data-nb-ref-number="21" id="idea21" data-nb-words="114" data-nb-chars="704">Tak jsme se&nbsp;toulali čtrnáct dní. Tělesně i&nbsp;duševně jsem se&nbsp;již dávno zotavil a&nbsp;další sílu jsem načerpal z&nbsp;pobytu na&nbsp;zdravém vzduchu, z&nbsp;různých dobrodružství, která se&nbsp;nám na&nbsp;cestě přihodila, a&nbsp;z&nbsp;rozhovorů s&nbsp;přítelem. Až&nbsp;dosud mě&nbsp;studium odlučovalo od&nbsp;styku s&nbsp;ostatními lidmi a&nbsp;dělalo ze&nbsp;mě&nbsp;společenského samotáře, ale Clerval dovedl odhalit lepší stránky mého charakteru a&nbsp;znovu mě&nbsp;naučil milovat přírodu a&nbsp;radostné obličeje dětí. Jasné nebe a&nbsp;zelenající se&nbsp;pole mě&nbsp;naplňovaly nadšením. Počasí bylo opravdu nádherné, jarní květiny byly v&nbsp;plném rozkvětu, zatímco letní se&nbsp;chystaly k&nbsp;rozpuku. Zbavil jsem se&nbsp;všech myšlenek, které mě&nbsp;minulého roku tísnily neviditelnou tíží přes všechnu námahu je&nbsp;odvrhnout.</span></p>
        <p class="chunk" data-nb-ref-number="21" data-nb-words="70" data-nb-chars="435"><span class="idea" data-nb-ref-number="22" id="idea22" data-nb-words="70" data-nb-chars="435">Jindřich se&nbsp;těšil z&nbsp;mé dobré nálady a&nbsp;upřímně sdílel mou radost. Snažil se&nbsp;mě&nbsp;bavit a&nbsp;současně mi&nbsp;sděloval myšlenky, které mu&nbsp;naplňovaly duši. Jeho mysl byla nevyčerpatelným zdrojem nápadů, jeho rozhovor byl pln fantazie a&nbsp;velmi často napodoboval perské a&nbsp;arabské spisovatele a&nbsp;vymýšlel si&nbsp;obdivuhodně barvité příběhy plné vášně. Jindy mi&nbsp;přednášel mé&nbsp;oblíbené básně nebo mě&nbsp;vtahoval do&nbsp;diskusí, v&nbsp;nichž si&nbsp;vedl s&nbsp;velkou vynalézavostí.</span></p>
        <p class="chunk" data-nb-ref-number="22" data-nb-words="34" data-nb-chars="215"><span class="idea" data-nb-ref-number="23" id="idea23" data-nb-words="34" data-nb-chars="215">Vrátili jsme se&nbsp;do&nbsp;koleje v&nbsp;neděli odpoledne. Vesničané byli na&nbsp;tanečních zábavách a&nbsp;každý, koho jsme potkali, vypadal vesele a&nbsp;šťastně. Sám jsem měl skvělou náladu a&nbsp;překypoval jsem nespoutanou radostí a&nbsp;veselostí.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./frankenstein_015.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>
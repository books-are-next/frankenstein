<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 24">
    <meta name="apple-mobile-web-app-capable" content="yes">
    <title>Kapitola 24 • Frankenstein</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./frankenstein_031.html">
    <link rel="next" href="./frankenstein_033.html">
    <meta name="nb-order" content="28">
    <link rel="self" href="frankenstein_032.html">
    <meta name="nb-identifier" content="shelleyova-frankenstein-f41deea">
    <meta name="nb-role" content="chapter">
  </head>
  <body data-nb-words="2170" data-nb-chars="12758" class="nb-role-chapter nb-custom-style">
    <nav role="doc-toc">
      <ul>
        <li><a href="frankenstein_005.html">Dopis I</a></li>
      </ul>
      <ul>
        <li><a href="frankenstein_006.html">Dopis II</a></li>
      </ul>
      <ul>
        <li><a href="frankenstein_007.html">Dopis III</a></li>
      </ul>
      <ul>
        <li><a href="frankenstein_008.html">Dopis IV</a>
          <ul>
            <li><a href="frankenstein_009.html">Kapitola 1</a></li>
            <li><a href="frankenstein_010.html">Kapitola 2</a></li>
            <li><a href="frankenstein_011.html">Kapitola 3</a></li>
            <li><a href="frankenstein_012.html">Kapitola 4</a></li>
            <li><a href="frankenstein_013.html">Kapitola 5</a></li>
            <li><a href="frankenstein_014.html">Kapitola 6</a></li>
            <li><a href="frankenstein_015.html">Kapitola 7</a></li>
            <li><a href="frankenstein_016.html">Kapitola 8</a></li>
            <li><a href="frankenstein_017.html">Kapitola 9</a></li>
            <li><a href="frankenstein_018.html">Kapitola 10</a></li>
            <li><a href="frankenstein_019.html">Kapitola 11</a></li>
            <li><a href="frankenstein_020.html">Kapitola 12</a></li>
            <li><a href="frankenstein_021.html">Kapitola 13</a></li>
            <li><a href="frankenstein_022.html">Kapitola 14</a></li>
            <li><a href="frankenstein_023.html">Kapitola 15</a></li>
            <li><a href="frankenstein_024.html">Kapitola 16</a></li>
            <li><a href="frankenstein_025.html">Kapitola 17</a></li>
            <li><a href="frankenstein_026.html">Kapitola 18</a></li>
            <li><a href="frankenstein_027.html">Kapitola 19</a></li>
            <li><a href="frankenstein_028.html">Kapitola 20</a></li>
            <li><a href="frankenstein_029.html">Kapitola 21</a></li>
            <li><a href="frankenstein_030.html">Kapitola 22</a></li>
            <li><a href="frankenstein_031.html">Kapitola&nbsp;23</a></li>
            <li><a href="frankenstein_032.html">Kapitola 24</a></li>
          </ul>
        </li>
      </ul>
      <ul>
        <li><a href="frankenstein_033.html">Deník kapitána Waltona, pokračování</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./frankenstein_031.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Kapitola 24</span></h1>
        <p class="chunk" data-nb-ref-number="2" data-nb-words="41" data-nb-chars="244"><span class="idea" data-nb-ref-number="2" id="idea2" data-nb-words="41" data-nb-chars="244">Na&nbsp;nic jsem tehdy nemohl myslet, všechno pohltila nenávist. Jedině touha po&nbsp;pomstě mi&nbsp;dodávala sílu a&nbsp;rozvahu, stmelovala mé&nbsp;myšlenky a&nbsp;způsobovala, že&nbsp;jsem dokázal být klidný a&nbsp;rozvážný v&nbsp;době, kdy jinak by&nbsp;mým údělem byly šílenství nebo smrt.</span></p>
        <p class="chunk" data-nb-ref-number="3" data-nb-words="41" data-nb-chars="234"><span class="idea" data-nb-ref-number="3" id="idea3" data-nb-words="41" data-nb-chars="234">Nejprve jsem se&nbsp;rozhodl navždy opustit Ženevu. Vlast, která mi&nbsp;byla drahá v&nbsp;dobách štěstí a&nbsp;lásky, mi&nbsp;teď v&nbsp;době utrpení připadala nesnesitelná. Opatřil jsem si&nbsp;větší obnos peněz a&nbsp;na cestu jsem si&nbsp;vzal něco šperků zděděných po&nbsp;matce.</span></p>
        <p class="chunk" data-nb-ref-number="4" data-nb-words="69" data-nb-chars="422"><span class="idea" data-nb-ref-number="4" id="idea4" data-nb-words="69" data-nb-chars="422">A&nbsp;tehdy začala má&nbsp;pouť, která skončí zároveň s&nbsp;mým životem. Procestoval jsem velkou část světa a&nbsp;snášel všechny útrapy, které jsou údělem cestovatelů na&nbsp;pouštích a&nbsp;v&nbsp;barbarských končinách. Dnes si&nbsp;ani nepamatuji na&nbsp;průběh svých cest. Častokrát jsem natáhl znavené údy na&nbsp;nehostinnou zem a&nbsp;modlil se, aby nastal konec. Ale při životě mě&nbsp;udržovala pomsta; neodvažoval jsem se&nbsp;zemřít a&nbsp;nechat svého nepřítele na&nbsp;světě živého.</span></p>
        <p class="chunk" data-nb-ref-number="5" data-nb-words="96" data-nb-chars="593"><span class="idea" data-nb-ref-number="5" id="idea5" data-nb-words="96" data-nb-chars="593">Hned po&nbsp;odjezdu ze&nbsp;Ženevy jsem začal pátrat po&nbsp;stopách svého odporného nepřítele. Neměl jsem žádný pevný plán, mnoho hodin jsem prochodil po&nbsp;okolí a&nbsp;nevěděl, kudy se&nbsp;dát. Když se&nbsp;blížila noc, došel jsem k&nbsp;vchodu na&nbsp;hřbitov, kde odpočívali Vilém, Alžběta a&nbsp;otec. Vešel jsem a&nbsp;přistoupil k&nbsp;náhrobnímu kameni označujícímu jejich hrob. Všude kolem bylo ticho, jen vítr rozechvíval na&nbsp;stromech listí. Byla skoro úplná tma a&nbsp;nezúčastněnému pozorovateli se&nbsp;celý výjev mohl zdát velebný a&nbsp;jímavý. Připadalo mi, jako by&nbsp;se&nbsp;duše mrtvých vznášely nad náhrobkem a&nbsp;obestíraly mou hlavu neviditelným stínem.</span></p>
        <p class="chunk" data-nb-ref-number="6" data-nb-words="146" data-nb-chars="865"><span class="idea" data-nb-ref-number="6" id="idea6" data-nb-words="146" data-nb-chars="865">Zmocnil se&nbsp;mě&nbsp;hluboký zármutek, ale vzápětí ustoupil nenávisti a&nbsp;zoufalství. Oni byli mrtví, já&nbsp;žil a&nbsp;žil také jejich vrah. Avšak já&nbsp;jsem musel dále vést tento bezútěšný život, abych ho&nbsp;zničil. Poklekl jsem do&nbsp;trávy, políbil zem a&nbsp;s&nbsp;chvějícími rty jsem zvolal: „Při posvátné půdě, na&nbsp;níž klečím, při stínech, které kolem mě&nbsp;poletují, a&nbsp;při věčném a&nbsp;hlubokém zármutku, který pociťuji, přísahám, že&nbsp;budu tak dlouho pronásledovat netvora, který toto utrpení způsobil, dokud já&nbsp;či&nbsp;on&nbsp;nezahyneme v&nbsp;zápase na&nbsp;život a&nbsp;na smrt! Pro tento cíl chci uchovat svůj život, pro tuto pomstu chci znovu vnímat slunce a&nbsp;kráčet po&nbsp;zemi, kterou bych nejraději už&nbsp;nikdy neviděl. A&nbsp;vás, duchové mrtvých, i&nbsp;vás, bloudící vyslanci pomsty, vyzývám, abyste mi&nbsp;pomáhali a&nbsp;vedli mé&nbsp;kroky. Ať&nbsp;ten prokletý ďábelský netvor ochutná, co&nbsp;je&nbsp;to&nbsp;zoufalství, ať&nbsp;pocítí utrpení, kterým nyní trýzní mě.“</span></p>
        <p class="chunk" data-nb-ref-number="7" data-nb-words="78" data-nb-chars="449"><span class="idea" data-nb-ref-number="7" id="idea7" data-nb-words="78" data-nb-chars="449">Ticho noci přerušil divoký hlasitý smích. Dlouho a&nbsp;hlučně mi&nbsp;zněl v&nbsp;uších, odrážel se&nbsp;od&nbsp;hor a&nbsp;mně připadalo, jako by&nbsp;mě&nbsp;výsměchem obklopilo samo peklo. Ale má&nbsp;přísaha byla vyslechnuta a&nbsp;nyní budu moci žít jen pro pomstu. Jen proto mě&nbsp;v&nbsp;této chvíli nepřemohl záchvat šílenství a&nbsp;já neukončil svůj bědný život. Smích ztichl a&nbsp;známý odporný hlas mě&nbsp;zřejmě z&nbsp;velké blízkosti tiše oslovil: „Dobrá, ubožáku, rozhodl ses tedy žít, to&nbsp;mě&nbsp;plní uspokojením!“</span></p>
        <p class="chunk" data-nb-ref-number="8" data-nb-words="29" data-nb-chars="186"><span class="idea" data-nb-ref-number="8" id="idea8" data-nb-words="29" data-nb-chars="186">Rozeběhl jsem se&nbsp;k&nbsp;místu, odkud se&nbsp;hlas ozval, ale netvor už&nbsp;zmizel. Náhle se&nbsp;objevil široký kotouč měsíce a&nbsp;plně ozářil jeho hrůznou znetvořenou postavu, prchající nadlidskou rychlostí.</span></p>
        <p class="chunk" data-nb-ref-number="9" data-nb-words="58" data-nb-chars="323"><span class="idea" data-nb-ref-number="9" id="idea9" data-nb-words="58" data-nb-chars="323">Pustil jsem se&nbsp;za&nbsp;ním a&nbsp;po mnoho měsíců jsem ho&nbsp;pronásledoval. Veden slabou stopou sledoval jsem ho&nbsp;podél Rhôny, ale marně. Dospěl jsem až&nbsp;k&nbsp;modrému Středozemnímu moři a&nbsp;díky zvláštní náhodě jsem zahlédl, jak se&nbsp;za&nbsp;noci ukryl do&nbsp;lodi plující do&nbsp;Černého moře. Nastoupil jsem na&nbsp;stejnou loď, ale opět mi&nbsp;unikl, ani nevím jak.</span></p>
        <p class="chunk" data-nb-ref-number="10" data-nb-words="199" data-nb-chars="1150"><span class="idea" data-nb-ref-number="10" id="idea10" data-nb-words="199" data-nb-chars="1150">Sledoval jsem jeho stopy po&nbsp;pláních Tatarska a&nbsp;Ruska a&nbsp;stále mi&nbsp;prchal. Někdy jsem se&nbsp;o&nbsp;něm dozvěděl od&nbsp;sedláků vyděšených jeho odporným zjevem, jindy mi&nbsp;z&nbsp;obavy, že&nbsp;bych mohl ztratit jeho stopu a&nbsp;ze zoufalství zemřít, sám zanechal znamení, které mě&nbsp;vedlo dál. Když sněžilo, viděl jsem šlápoty jeho mohutných nohou na&nbsp;bílé pláni. Ten, kdo poprvé vstupuje do&nbsp;života a&nbsp;pro něhož je&nbsp;starost něčím novým a&nbsp;utrpení neznámé, nemůže pochopit, co&nbsp;jsem cítil a&nbsp;co dosud pociťuji. Zima, hlad a&nbsp;únava byly nejmenšími útrapami, které mi&nbsp;bylo protrpět. Byl jsem proklet a&nbsp;nesl jsem s&nbsp;sebou věčné peklo, ale přitom nějaký dobrý duch sledoval a&nbsp;řídil mé&nbsp;kroky, a&nbsp;když jsem na&nbsp;tom byl nejhůře, náhle mi&nbsp;pomohl překonat zdánlivě nepřekonatelné nesnáze. Jindy, když jsem klesal vyčerpáním a&nbsp;hladem, nalézal jsem v&nbsp;pustinách jídlo, které mi&nbsp;opět dodalo sílu i&nbsp;odvahu. Byla to&nbsp;prostá strava, jakou se&nbsp;živí tamní venkované, ale já&nbsp;jsem nepochyboval o&nbsp;tom, že&nbsp;ji&nbsp;připravili ti, které jsem žádal o&nbsp;pomoc. Často, když všude bylo sucho, obloha jako vymetená a&nbsp;mé hrdlo bylo vyprahlé žízní, objevil se&nbsp;na&nbsp;obloze mráček, k&nbsp;zemi padlo několik kapek, osvěžily mě&nbsp;a&nbsp;mráček zmizel.</span></p>
        <p class="chunk" data-nb-ref-number="11" data-nb-words="79" data-nb-chars="455"><span class="idea" data-nb-ref-number="11" id="idea11" data-nb-words="79" data-nb-chars="455">Pokud jsem mohl, cestoval jsem podél řek, ale netvor se&nbsp;těmto místům většinou vyhýbal, protože tu&nbsp;sídlila většina obyvatel. Jinde bylo zřídka vidět stopu po&nbsp;člověku a&nbsp;já se&nbsp;většinou živil divokou zvěří, která mi&nbsp;vběhla do&nbsp;cesty. Měl jsem s&nbsp;sebou peníze, nešetřil jsem jimi a&nbsp;tak jsem získával důvěru vesničanů. Také jsem jim občas přinášel zvěřinu; ponechával jsem si&nbsp;z&nbsp;ní jen menší část a&nbsp;zbytek jsem daroval těm, kdo mi&nbsp;poskytli oheň a&nbsp;potřeby k&nbsp;vaření.</span></p>
        <p class="chunk" data-nb-ref-number="12" data-nb-words="159" data-nb-chars="924"><span class="idea" data-nb-ref-number="12" id="idea12" data-nb-words="159" data-nb-chars="924">Nenáviděl jsem tento způsob života a&nbsp;jenom ve&nbsp;spánku jsem mohl okusit radost. Milosrdný spánku! Často, když mi&nbsp;bylo nejhůře, klesl jsem k&nbsp;odpočinku a&nbsp;míval jsem dokonce blažené sny. Tyto okamžiky, či&nbsp;spíše hodiny štěstí mi&nbsp;byly darovány zřejmě proto, abych si&nbsp;zachoval sílu a&nbsp;mohl tak splnit účel své pouti. Bez této útěchy bych byl podlehl břemeni útrap. Ve&nbsp;dne mě&nbsp;podporovala a&nbsp;vedla naděje na&nbsp;noc, protože ve&nbsp;spánku jsem viděl své drahé, Alžbětu a&nbsp;milovanou vlast. Často, když mě&nbsp;unavil namáhavý pochod, namlouval jsem si, že&nbsp;má&nbsp;cesta je&nbsp;sen a&nbsp;že teprve v&nbsp;noci budu moci obejmout své nejdražší. V&nbsp;takových chvílích, kdy jsem k&nbsp;nim pociťoval nejvřelejší lásku, mi&nbsp;zmírala v&nbsp;srdci myšlenka na&nbsp;pomstu a&nbsp;já pokračoval v&nbsp;cestě za&nbsp;zkázou netvora, jako by&nbsp;to&nbsp;byl úkol uložený vyšší spravedlností, jako bych jednal z&nbsp;mechanického podnětu nějaké moci, kterou jsem neznal, a&nbsp;nikoli jako bych tak činil z&nbsp;horoucí touhy vlastní duše.</span></p>
        <p class="chunk" data-nb-ref-number="13" data-nb-words="99" data-nb-chars="574"><span class="idea" data-nb-ref-number="13" id="idea13" data-nb-words="99" data-nb-chars="574">Nevím, co&nbsp;cítil pronásledovaný. Občas za&nbsp;sebou nechával písemné vzkazy vyryté do&nbsp;kůry stromů nebo vytesané do&nbsp;kamenů, a&nbsp;ty mě&nbsp;vedly dál a&nbsp;rozdmýchávaly mou nenávist. „Má vláda dosud neskončila,“ (tak zněl jeden z&nbsp;nápisů); „ty žiješ a&nbsp;má moc je&nbsp;úplná. Následuj mě, hledám věčné ledy severu, kde tě&nbsp;bude trýznit chlad a&nbsp;mráz, které já&nbsp;necítím. Nepůjdeš-li za&nbsp;mnou příliš pomalu, najdeš tu&nbsp;nablízku mrtvého zajíce, sněz ho&nbsp;a&nbsp;posilni se. Jen pojď, nepříteli, ještě nás čeká boj na&nbsp;život a&nbsp;na smrt. Ale než hodina zápasu nastane, musíš vytrpět ještě mnoho trpkých a&nbsp;zlých hodin.“</span></p>
        <p class="chunk" data-nb-ref-number="14" data-nb-words="56" data-nb-chars="337"><span class="idea" data-nb-ref-number="14" id="idea14" data-nb-words="56" data-nb-chars="337">Pokračoval jsem v&nbsp;cestě na&nbsp;sever, sněhu přibývalo a&nbsp;mráz se&nbsp;už&nbsp;téměř ani nedal vydržet. Vesničané byli zavřeni ve&nbsp;svých domovech a&nbsp;jen několik nejotužilejších se&nbsp;odvažovalo ven, aby pochytali zvěř, kterou hlad vyhnal z&nbsp;doupat. Řeky byly pokryty ledem, takže se&nbsp;nedaly lovit ryby, a&nbsp;já jsem byl zbaven téměř všech možností získat potravu.</span></p>
        <p class="chunk" data-nb-ref-number="15" data-nb-words="43" data-nb-chars="264"><span class="idea" data-nb-ref-number="15" id="idea15" data-nb-words="43" data-nb-chars="264">Se&nbsp;vzrůstajícími obtížemi rostl i&nbsp;netvorův pocit vítězství. Jeden z&nbsp;nápisů, které za&nbsp;sebou ponechal, zněl: „Připrav se! Tvá trýzeň teprve začíná, zabal se&nbsp;do&nbsp;kožišin a&nbsp;opatři si&nbsp;potravu, protože brzy se&nbsp;pustíme na&nbsp;cestu, kde tvé utrpení ukojí mou věčnou nenávist!“</span></p>
        <p class="chunk" data-nb-ref-number="16" data-nb-words="92" data-nb-chars="573"><span class="idea" data-nb-ref-number="16" id="idea16" data-nb-words="92" data-nb-chars="573">Tato výsměšná slova jen posílila mou odvahu a&nbsp;vytrvalost. Byl jsem odhodlán nepolevit a&nbsp;s&nbsp;nezmenšeným úsilím jsem dál putoval přes nesmírné pustiny, až&nbsp;se&nbsp;v&nbsp;dáli, téměř na&nbsp;nejzazší hranici obzoru, objevil oceán. Vůbec se&nbsp;nepodobal modrým mořím jihu! Byl pokryt ledem a&nbsp;od pevniny se&nbsp;lišil pouze divokým rozervaným povrchem. Když Řekové spatřili s&nbsp;vrcholků asijských hor Středozemní moře, plakali radostí a&nbsp;s&nbsp;nadšením vítali konec svých strázní. Já&nbsp;jsem neplakal, poklekl jsem však a&nbsp;z&nbsp;plného srdce jsem poděkoval osudu, že&nbsp;mě&nbsp;přes nepřítelův výsměch bezpečně dovedl až&nbsp;sem.</span></p>
        <p class="chunk" data-nb-ref-number="17" data-nb-words="164" data-nb-chars="952"><span class="idea" data-nb-ref-number="17" id="idea17" data-nb-words="164" data-nb-chars="952">Před několika týdny jsem si&nbsp;opatřil saně a&nbsp;psí spřežení, a&nbsp;tak jsem se&nbsp;velmi rychle dostal přes zasněžené pláně. Nevím, zda netvor měl stejnou výhodu, ale zjistil jsem, že&nbsp;jsem mu&nbsp;každým dnem blíže, zatímco jsem dříve denně zůstával pozadu. Když jsem poprvé spatřil oceán, měl přede mnou pouze jednodenní náskok a&nbsp;já jsem doufal, že&nbsp;ho&nbsp;dostihnu ještě dříve, než se&nbsp;dostane k&nbsp;pobřeží. Pustil jsem se&nbsp;proto vpřed s&nbsp;novou odvahou a&nbsp;za dva dny jsem dorazil do&nbsp;ubohé vesničky u&nbsp;moře. Vyptával jsem se&nbsp;vesničanů a&nbsp;dostalo se&nbsp;mi&nbsp;přesných zpráv. Minulou noc tam prý přijel jakýsi obrovský muž, ozbrojený puškou a&nbsp;pistolemi, a&nbsp;obyvatelé jedné osamělé chatrče ze&nbsp;strachu před ním uprchli. Odnesl jim zásobu potravin na&nbsp;zimu, zmocnil se&nbsp;spřežení polárních psů, přivázal je&nbsp;k&nbsp;saním a&nbsp;ještě téže noci k&nbsp;úlevě vyděšených vesničanů se&nbsp;vydal na&nbsp;moře směrem, který nevede k&nbsp;žádné pevnině. Vesničané se&nbsp;proto shodli, že&nbsp;brzy zahyne. Buď se&nbsp;utopí mezi krami, nebo zmrzne.</span></p>
        <p class="chunk" data-nb-ref-number="18" data-nb-words="84" data-nb-chars="502"><span class="idea" data-nb-ref-number="18" id="idea18" data-nb-words="84" data-nb-chars="502">Po&nbsp;té&nbsp;zprávě mě&nbsp;přemohl dočasný záchvat zoufalství. Opět mi&nbsp;unikl a&nbsp;já budu muset nastoupit zhoubnou a&nbsp;téměř nekonečnou cestu přes ledové pahrbky oceánu&nbsp;– do&nbsp;mrazu, který jen málokteří ze&nbsp;zdejších obyvatel dlouho vydrží a&nbsp;který já, rodák z&nbsp;mírného, slunného kraje, nemám naději přežít. Ale pomyšlení, že&nbsp;by&nbsp;můj nepřítel mohl žít dál a&nbsp;zvítězit, opět vyburcovalo ve&nbsp;mně prudkou touhu po&nbsp;pomstě a&nbsp;ta jako mocná vlna zaplavila všechny ostatní pocity. Po&nbsp;krátkém odpočinku jsem se&nbsp;připravil na&nbsp;další cestu.</span></p>
        <p class="chunk" data-nb-ref-number="19" data-nb-words="21" data-nb-chars="144"><span class="idea" data-nb-ref-number="19" id="idea19" data-nb-words="21" data-nb-chars="144">Vyměnil jsem své pozemní saně za&nbsp;jiné, uzpůsobené pro cestování po&nbsp;nerovném povrchu zamrzlého oceánu, nakoupil jsem potraviny a&nbsp;opustil pevninu.</span></p>
        <p class="chunk" data-nb-ref-number="20" data-nb-words="55" data-nb-chars="352"><span class="idea" data-nb-ref-number="20" id="idea20" data-nb-words="55" data-nb-chars="352">Nemohu posoudit, kolik dní už&nbsp;uplynulo od&nbsp;té&nbsp;doby. Nebýt ovšem věčného pocitu odplaty planoucího v&nbsp;mém srdci, jistě bych nebyl dokázal vydržet útrapy, jimž jsem byl vystaven. Obrovské, zvrásněné hory ledu mi&nbsp;občas zahrazovaly cestu a&nbsp;často jsem slyšel dunění moře, hrozícího mi&nbsp;zkázou. Ale mráz neustupoval a&nbsp;učinil cestu přes ledovou plochu bezpečnou.</span></p>
        <p class="chunk" data-nb-ref-number="21" data-nb-words="114" data-nb-chars="664"><span class="idea" data-nb-ref-number="21" id="idea21" data-nb-words="114" data-nb-chars="664">Podle množství zásob, které jsem spotřeboval, bych soudil, že&nbsp;jsem na&nbsp;této cestě strávil tři týdny. Byl jsem u&nbsp;konce sil a&nbsp;brzy už&nbsp;bych nejspíše klesl pod tíhou zoufalství. Jednou mě&nbsp;mí&nbsp;nešťastní psi s&nbsp;námahou vyvlekli na&nbsp;vrcholek ledového pahorku a&nbsp;jeden z&nbsp;nich, zmožen únavou, pošel. Pln úzkosti jsem pohlížel na&nbsp;nekonečný prostor a&nbsp;náhle jsem v&nbsp;dáli spatřil tmavý bod. Napínal jsem zrak, abych zjistil, co&nbsp;to&nbsp;je. Po&nbsp;chvíli jsem rozeznal saně a&nbsp;na nich známou obrovskou postavu. Vyrazil jsem divoký výkřik radosti. S&nbsp;jakou palčivou rozkoší se&nbsp;naděje zase usídlila v&nbsp;mém srdci! Horké slzy mi&nbsp;naplnily oči, avšak rychle jsem je&nbsp;setřel, aby mi&nbsp;nebránily ve&nbsp;výhledu.</span></p>
        <p class="chunk" data-nb-ref-number="22" data-nb-words="78" data-nb-chars="457"><span class="idea" data-nb-ref-number="22" id="idea22" data-nb-words="78" data-nb-chars="457">Nezbývalo času na&nbsp;váhání. Odvázal jsem mrtvého psa od&nbsp;jeho druhů, dal jim hodně nažrat a&nbsp;po hodinovém odpočinku, který byl zcela nezbytný, a&nbsp;přece mě&nbsp;hodně mrzel, jsem vyrazil vpřed. Saně bylo stále ještě vidět a&nbsp;už jsem je&nbsp;neztrácel z&nbsp;očí, pokud mi&nbsp;je&nbsp;ovšem nezakryly na&nbsp;krátkou chvíli rozeklané pahorky ledu. Viditelně jsem je&nbsp;doháněl, a&nbsp;když jsem po&nbsp;téměř dvou dnech spatřil svého nepřítele ve&nbsp;vzdálenosti asi jedné míle, srdce se&nbsp;mi&nbsp;rozbušilo vzrušením.</span></p>
        <p class="chunk" data-nb-ref-number="23" data-nb-words="110" data-nb-chars="625"><span class="idea" data-nb-ref-number="23" id="idea23" data-nb-words="110" data-nb-chars="625">A&nbsp;tu, když už&nbsp;jsem měl tohoto vraha na&nbsp;dosah ruky, náhle se&nbsp;mé&nbsp;naděje rozplynuly a&nbsp;já jsem ztratil jeho stopu tak úplně, jako až&nbsp;dosud nikdy. Pod ledovým povrchem začalo bouřit moře, hukot sílil a&nbsp;já ucítil, jak se&nbsp;pode mnou vzdouvají vlny stále hrozivěji a&nbsp;úděsněji. Snažil jsem se&nbsp;ujíždět rychleji, ale marně. Zvedl se&nbsp;vítr, moře se&nbsp;prudce vlnilo, ledový příkrov se&nbsp;začal zachvívat jako při zemětřesení a&nbsp;s&nbsp;mohutným rachotem se&nbsp;rozštěpil a&nbsp;pukl. Všechno skončilo v&nbsp;jediném okamžiku&nbsp;– mezi mnou a&nbsp;mým nepřítelem se&nbsp;vlnilo rozbouřené moře a&nbsp;já se&nbsp;plavil na&nbsp;ledové kře, která se&nbsp;neustále zmenšovala a&nbsp;chystala mi&nbsp;hrůznou smrt.</span></p>
        <p class="chunk" data-nb-ref-number="24" data-nb-words="129" data-nb-chars="707"><span class="idea" data-nb-ref-number="24" id="idea24" data-nb-words="129" data-nb-chars="707">Uplynulo několik strašných hodin, většina mých psů pošla a&nbsp;já málem podlehl zoufalství. Vaše zakotvená loď, k&nbsp;níž mě&nbsp;kra unášela, pro mě&nbsp;znamenala naději na&nbsp;pomoc a&nbsp;záchranu. Netušil jsem, že&nbsp;lodi mohou plout až&nbsp;tak vysoko na&nbsp;sever, a&nbsp;pohled na&nbsp;ni&nbsp;mě&nbsp;velmi udivil. Rychle jsem si&nbsp;z&nbsp;kusu saní udělal vesla a&nbsp;s&nbsp;jejich pomocí se&nbsp;mi&nbsp;podařilo namáhavě řídit kru směrem k&nbsp;vaší lodi. Pro případ, že&nbsp;byste měli namířeno na&nbsp;jih, jsem byl rozhodnut svěřit svůj osud i&nbsp;nadále moři, než abych zanechal pronásledování. Ale vy&nbsp;jste mířili přímo na&nbsp;sever. Vzal jste mě&nbsp;na&nbsp;palubu, když jsem byl téměř na&nbsp;konci svých sil a&nbsp;když bych už&nbsp;byl stejně brzy podlehl smrti, které se&nbsp;stále ještě děsím, protože můj úkol je&nbsp;nesplněn.</span></p>
        <p class="chunk" data-nb-ref-number="25" data-nb-words="128" data-nb-chars="751"><span class="idea" data-nb-ref-number="25" id="idea25" data-nb-words="128" data-nb-chars="751">Musím snad zemřít, a&nbsp;on bude žít? Jestliže ano, pak mi, Waltone, přísahejte, že&nbsp;neunikne, že&nbsp;ho&nbsp;najdete a&nbsp;ukojíte mou pomstu jeho smrtí. Nechci pochopitelně na&nbsp;vás, abyste ho&nbsp;pronásledoval za&nbsp;tak strašných útrap jako já, tak sobecký nejsem. Ale jestliže zemřu a&nbsp;on se&nbsp;objeví nebo vás andělé pomsty k&nbsp;němu zavedou, pak přísahejte, že&nbsp;nebude žít, že&nbsp;nezvítězí nad mým utrpením a&nbsp;nebude dále páchat své temné zločiny. Je&nbsp;výmluvný a&nbsp;přesvědčivý, jednou měla jeho slova dokonce moc nad mým srdcem. Nevěřte mu&nbsp;však. Jeho duše je&nbsp;ohyzdná jako jeho tvář, plná zrady a&nbsp;podlé zloby. Neposlouchejte ho, dovolejte se&nbsp;Viléma, Justýny, Clervala, Alžběty, mého otce i&nbsp;nešťastného Viktora a&nbsp;vražte mu&nbsp;dýku přímo do&nbsp;srdce. Budu při vás a&nbsp;zavedu čepel na&nbsp;správné místo.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./frankenstein_033.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>
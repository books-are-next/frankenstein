<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Deník kapitána Waltona, pokračování">
    <meta name="apple-mobile-web-app-capable" content="yes">
    <title>Deník kapitána Waltona, pokračování</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="6">
    <link rel="prev" href="./frankenstein_008.html">
    <link rel="self" href="frankenstein_033.html">
    <meta name="identifier" content="shelleyova-frankenstein-d3b7b9a">
    <meta name="role" content="chapter">
  </head>
  <body data-nb-words="4283" data-nb-chars="25821" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./frankenstein_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="4" data-nb-chars="35"><span class="idea" data-nb-ref-number="1" id="idea1" data-nb-words="4" data-nb-chars="35">Deník kapitána Waltona, pokračování</span></h1>
        <p class="chunk" data-nb-ref-number="2" id="chunk2" data-nb-words="3" data-nb-chars="13"><span class="idea" data-nb-ref-number="2" id="idea2" data-nb-words="3" data-nb-chars="13"><em>26. srpna 17…</em></span></p>
        <p class="chunk" data-nb-ref-number="3" id="chunk3" data-nb-words="83" data-nb-chars="589"><span class="idea" data-nb-ref-number="3" id="idea3" data-nb-words="83" data-nb-chars="589">Přečetla jsi tento podivný a&nbsp;strašný příběh, Margareto, a&nbsp;jistě ses zhrozila stejně jako já. Frankensteina občas při vyprávění přemohlo náhlé zoufalství a&nbsp;nemohl pokračovat, jindy rozechvělým prudkým hlasem těžce pronášel slova naplněná úzkostí. Jeho jemné krásné oči chvílemi plály rozhořčením, chvílemi vyjadřovaly zármutek a&nbsp;nesmírné utrpení. Někdy ovládal svůj výraz a&nbsp;tón hlasu a&nbsp;klidně vyprávěl o&nbsp;nejhroznějších událostech, potlačuje každý náznak vzrušení, jindy se&nbsp;mu&nbsp;na&nbsp;obličeji objevil jako náhlý výbuch sopky výraz divokého záští, zejména když zahrnoval svého nepřítele kletbami.</span></p>
        <p class="chunk" data-nb-ref-number="4" id="chunk4" data-nb-words="76" data-nb-chars="474"><span class="idea" data-nb-ref-number="4" id="idea4" data-nb-words="76" data-nb-chars="474">Jeho příběh se&nbsp;zakládá na&nbsp;prosté pravdě a&nbsp;jako pravdivý byl také vyprávěn, jenže přesto se&nbsp;Ti&nbsp;přiznám, že&nbsp;Felixovy a&nbsp;Safiiny dopisy, které mi&nbsp;ukázal, a&nbsp;netvorovo objevení blízko naší lodi mě&nbsp;více přesvědčily o&nbsp;pravdivosti jeho slov než jeho sebevážnější a&nbsp;sebelogičtější ujišťování. Takový tvor tedy žije! Nemohu o&nbsp;tom pochybovat, jsem však pln údivu a&nbsp;obdivu. Několikrát jsem se&nbsp;snažil získat od&nbsp;Frankensteina podrobný popis jeho experimentu, ale v&nbsp;tomto bodě je&nbsp;neoblomný.</span></p>
        <p class="chunk" data-nb-ref-number="5" id="chunk5" data-nb-words="37" data-nb-chars="232"><span class="idea" data-nb-ref-number="5" id="idea5" data-nb-words="37" data-nb-chars="232">„Zbláznil jste se, příteli?“ zeptal se&nbsp;mě. „Kam by&nbsp;vás vaše nesmyslná zvědavost zavedla? Snad byste také nechtěl stvořit sobě i&nbsp;světu dalšího nelidského nepřítele? Uklidněte se, poučte se&nbsp;z&nbsp;mých útrap a&nbsp;nesnažte se&nbsp;zvětšit vlastní.“</span></p>
        <p class="chunk" data-nb-ref-number="6" id="chunk6" data-nb-words="57" data-nb-chars="338"><span class="idea" data-nb-ref-number="6" id="idea6" data-nb-words="57" data-nb-chars="338">Frankenstein zjistil, že&nbsp;jsem si&nbsp;dělal poznámky o&nbsp;jeho vyprávění. Požádal mě, abych mu&nbsp;je&nbsp;ukázal, a&nbsp;potom je&nbsp;sám na&nbsp;mnoha místech opravil a&nbsp;rozšířil. Zejména dodal život a&nbsp;ducha do&nbsp;rozhovorů, které měl se&nbsp;svým nepřítelem. „Když už&nbsp;chcete uchovat můj příběh,“ pravil, „tak bych byl nerad, aby byl pro budoucnost zachován v&nbsp;neúplném stavu.“</span></p>
        <p class="chunk" data-nb-ref-number="7" id="chunk7" data-nb-words="97" data-nb-chars="604"><span class="idea" data-nb-ref-number="7" id="idea7" data-nb-words="97" data-nb-chars="604">Celý týden jsem naslouchal líčení nejneobyčejnějších událostí, jaké si&nbsp;kdy lidská fantazie mohla vymyslet. Mé&nbsp;vlastní myšlenky a&nbsp;pocity byly zcela pohlceny zájmem o&nbsp;mého hosta, vyvolaným jeho zážitky i&nbsp;vybraným a&nbsp;jemným vystupováním. Rád bych mu&nbsp;dodal útěchu, mohu však dodávat chuť k&nbsp;životu někomu, kdo je&nbsp;tak nesmírně nešťasten a&nbsp;zbaven veškeré naděje? Ne, jedinou radost, kterou ještě může pocítit, bude, až&nbsp;uloží svou zmučenou duši k&nbsp;věčnému odpočinku. Přesto mu&nbsp;však zbývá jediné potěšení, výsledek samoty a&nbsp;blouznění: ve&nbsp;snu rozmlouvá se&nbsp;svými drahými a&nbsp;od nich se&nbsp;mu&nbsp;dostává útěchy za&nbsp;jeho útrapy.</span></p>
        <p class="chunk" data-nb-ref-number="8" id="chunk8" data-nb-words="73" data-nb-chars="445"><span class="idea" data-nb-ref-number="8" id="idea8" data-nb-words="73" data-nb-chars="445">Naše rozmluvy nesetrvávají jen u&nbsp;jeho příběhu a&nbsp;neštěstí. Má&nbsp;rozsáhlé vědomosti a&nbsp;jasně pronikavý názor o&nbsp;všech problémech současné literatury. Dovede přesvědčivě a&nbsp;výmluvně diskutovat. Hovoří-li o&nbsp;nějaké dojímavé příhodě nebo o&nbsp;soucitu či&nbsp;lásce, naslouchám mu&nbsp;vždy se&nbsp;slzami v&nbsp;očích. Jak skvělý člověk to&nbsp;musel být v&nbsp;dobách, kdy byl šťasten, jestliže je&nbsp;tak ušlechtilý a&nbsp;dobrý v&nbsp;utrpení! Myslím, že&nbsp;si&nbsp;je&nbsp;vědom své hodnoty i&nbsp;hloubky svého pádu.</span></p>
        <p class="chunk" data-nb-ref-number="9" id="chunk9" data-nb-words="233" data-nb-chars="1454"><span class="idea" data-nb-ref-number="9" id="idea9" data-nb-words="233" data-nb-chars="1454">„Když jsem byl mladší,“ řekl mi&nbsp;jednou, „věřil jsem, že&nbsp;jsem určen pro nějaké vznešené poslání. Jsem citově založen, ale mám i&nbsp;chladný úsudek, který byl předpokladem pro konání skvělých činů. Vědomí vlastní ceny mě&nbsp;posilovalo tam, kde by&nbsp;jiní byli podlehli, a&nbsp;považoval jsem za&nbsp;zločin odhodit jako zbytečné ony znalosti, které by&nbsp;mohly prospět lidstvu. Když jsem rozvažoval o&nbsp;díle, které jsem dokončil&nbsp;– a&nbsp;nebylo to&nbsp;přece nic menšího než stvoření rozumem a&nbsp;citem nadaného tvora&nbsp;–, nedokázal jsem se&nbsp;zařadit mezi zástup obyčejných badatelů. Jenže myšlenka, která mě&nbsp;podporovala na&nbsp;počátku mé&nbsp;dráhy, mě&nbsp;nyní tím hlouběji sráží do&nbsp;prachu. Všechny mé&nbsp;úvahy a&nbsp;naděje přišly nazmar a&nbsp;jako padlý anděl, který toužil po&nbsp;všemohoucnosti, jsem přikován ve&nbsp;věčném pekle. Měl jsem bohatou fantazii, ale přitom jsem dokázal důkladně analyzovat a&nbsp;aplikovat. Spojení těchto vlastností mě&nbsp;přivedlo na&nbsp;myšlenku stvořit člověka. Uskutečnil jsem ji. Se&nbsp;vzrušením si&nbsp;vzpomínám, jaké jsem míval sny v&nbsp;době, kdy má&nbsp;práce ještě nebyla skončena. Chodil jsem v&nbsp;duchu v&nbsp;oblacích, chvílemi jsem blouznil o&nbsp;své moci, chvílemi mě&nbsp;rozpalovala představa jejích účinků. Od&nbsp;dětství jsem byl prostoupen velkými nadějemi a&nbsp;ušlechtilou ctižádostí, avšak jak hluboko jsem kles! Ach příteli, kdybyste mě&nbsp;byl znal v&nbsp;mládí, jistě byste mě&nbsp;nepoznal v&nbsp;tomto ponížení! Málokdy jsem si&nbsp;zoufal a&nbsp;připadalo mi, jako by&nbsp;mě&nbsp;neustále povznášel vznešený osud, dokud jsem nepadl, abych už&nbsp;nikdy nepovstal.“</span></p>
        <p class="chunk" data-nb-ref-number="10" id="chunk10" data-nb-words="58" data-nb-chars="328"><span class="idea" data-nb-ref-number="10" id="idea10" data-nb-words="58" data-nb-chars="328">Ztratím tohoto skvělého muže? Toužil jsem po&nbsp;příteli, hledal jsem někoho, kdo by&nbsp;se&nbsp;mnou cítil a&nbsp;miloval mě. Představ si, že&nbsp;jsem tady na&nbsp;tomto opuštěném moři takového člověka potkal, obávám se&nbsp;však, že&nbsp;jsem ho&nbsp;získal jen proto, abych poznal jeho hodnotu a&nbsp;ztratil ho. Rád bych ho&nbsp;smířil s&nbsp;životem, on&nbsp;však tuto myšlenku odmítá.</span></p>
        <p class="chunk" data-nb-ref-number="11" id="chunk11" data-nb-words="228" data-nb-chars="1370"><span class="idea" data-nb-ref-number="11" id="idea11" data-nb-words="228" data-nb-chars="1370">„Děkuji vám, Waltone,“ řekl, „za laskavost, s&nbsp;níž se&nbsp;chováte k&nbsp;takovému ubožáku, jako jsem já. Myslíte si&nbsp;snad, že&nbsp;nová pouta a&nbsp;náklonnosti, o&nbsp;nichž hovoříte, mohou nahradit ty, co&nbsp;odešly? Může se&nbsp;nějaký muž pro mě&nbsp;stát tím, kým byl pro mě&nbsp;Clerval, nebo nějaká žena jinou Alžbětou? I&nbsp;tam, kde lásku a&nbsp;náklonnost neposilují vynikající vlastnosti, udržují si&nbsp;přátelé z&nbsp;dětství nad námi jistou moc, a&nbsp;tu může nějaký pozdější přítel stěží získat. Oni znají naše dětské sklony, které nikdy zcela nezmizí, i&nbsp;když se&nbsp;později změní, a&nbsp;proto mohou z&nbsp;našich činů mnohem snáze pochopit ryzost našich pohnutek. Bratr nebo sestra nikdy nemohou podezírat druhého ze&nbsp;lži nebo podvodu, pokud se&nbsp;ovšem takové vlastnosti už&nbsp;neprojevily v&nbsp;raném dětství, zatímco jiný přítel, ať&nbsp;k&nbsp;nim lne sebevíc, je&nbsp;může i&nbsp;proti vlastní vůli z&nbsp;něčeho takového podezírat. Měl jsem přátele, kteří mi&nbsp;byli blízcí nejen zvykem a&nbsp;společenstvím, nýbrž i&nbsp;svými vynikajícími vlastnostmi, a&nbsp;ať jsem kdekoli, všude slyším Alžbětin lahodný hlas a&nbsp;Clervalova moudrá slova. Jsou mrtvi a&nbsp;nic mě&nbsp;nemůže přimět, abych žil dál. Kdybych se&nbsp;zabýval nějakým podnikem nebo záměrem, který by&nbsp;byl pro lidstvo neobyčejně prospěšný, pak bych mohl žít s&nbsp;cílem uskutečnit jej. Jenže nic takového mi&nbsp;není dáno, musím pronásledovat a&nbsp;zahubit tvora, kterému jsem vdechl život. Tím bude můj pozemský úděl naplněn a&nbsp;já budu moci zemřít.“</span></p>
        <p class="chunk" data-nb-ref-number="12" id="chunk12" data-nb-words="2" data-nb-chars="7"><span class="idea" data-nb-ref-number="12" id="idea12" data-nb-words="2" data-nb-chars="7"><em>2. září</em></span></p>
        <p class="chunk" data-nb-ref-number="13" id="chunk13" data-nb-words="2" data-nb-chars="13"><span class="idea" data-nb-ref-number="13" id="idea13" data-nb-words="2" data-nb-chars="13">Drahá sestro,</span></p>
        <p class="chunk" data-nb-ref-number="14" id="chunk14" data-nb-words="83" data-nb-chars="504"><span class="idea" data-nb-ref-number="14" id="idea14" data-nb-words="83" data-nb-chars="504">jsem ve&nbsp;velkém nebezpečí a&nbsp;nejistotě, zda je&nbsp;mi&nbsp;ještě souzeno spatřit Anglii a&nbsp;své drahé přátele. Obklopují nás hory ledu, znemožňují nám únik a&nbsp;každým okamžikem hrozí rozdrtit loď. Ti&nbsp;odvážní chlapíci, kteří se&nbsp;stali mými druhy, čekají ode mě&nbsp;pomoc, a&nbsp;já jim ji&nbsp;nemohu poskytnout. V&nbsp;naší situaci je&nbsp;něco hrůzně děsivého, ale přesto neztrácím odvahu a&nbsp;naději. Pomyšlení, že&nbsp;mým zaviněním se&nbsp;životy všech těchto lidí dostaly do&nbsp;nebezpečí, je&nbsp;hrozné. Jestliže budeme ztraceni, zavinily to&nbsp;mé&nbsp;šílené nápady.</span></p>
        <p class="chunk" data-nb-ref-number="15" id="chunk15" data-nb-words="55" data-nb-chars="335"><span class="idea" data-nb-ref-number="15" id="idea15" data-nb-words="55" data-nb-chars="335">A&nbsp;jak asi bude Tobě, Margareto? O&nbsp;mé záhubě neuslyšíš a&nbsp;úzkostlivě budeš čekat na&nbsp;můj návrat. Budou plynout roky, budeš podléhat zoufalství, a&nbsp;přece se&nbsp;budeš trýznivě spoléhat na&nbsp;naději. Strašnější než vlastní smrt je&nbsp;pro mě&nbsp;představa, jak se&nbsp;Tvoje naděje poznenáhlu bolestně zhroutí. Máš však manžela a&nbsp;krásné děti, můžeš být šťastna.</span></p>
        <p class="chunk" data-nb-ref-number="16" id="chunk16" data-nb-words="100" data-nb-chars="625"><span class="idea" data-nb-ref-number="16" id="idea16" data-nb-words="100" data-nb-chars="625">Můj nešťastný host mě&nbsp;pozoruje s&nbsp;něžným soucitem. Snaží se&nbsp;mi&nbsp;dodat naději a&nbsp;předstírá, že&nbsp;život je&nbsp;hodnota, jíž si&nbsp;cení. Připomíná mi, jak často se&nbsp;stejné nehody udály jiným mořeplavcům při pokusech proplout tímto mořem, a&nbsp;navzdory mým předtuchám mě&nbsp;častuje povzbudivými předpověďmi. I&nbsp;na námořníky působí síla jeho výmluvnosti; když mluví, necítí již beznaděj. Povzbuzuje jejich vůli k&nbsp;životu, a&nbsp;jakmile promluví, věří, že&nbsp;ty&nbsp;obrovské ledové hory jsou krtiny, které zmizí před lidskou vůlí. Tyto pocity ovšem brzy mizejí, každý den dalšího čekání je&nbsp;naplňuje strachem a&nbsp;já se&nbsp;téměř obávám, aby se&nbsp;ze&nbsp;zoufalství nevzbouřili.</span></p>
        <p class="chunk" data-nb-ref-number="17" id="chunk17" data-nb-words="2" data-nb-chars="7"><span class="idea" data-nb-ref-number="17" id="idea17" data-nb-words="2" data-nb-chars="7"><em>5. září</em></span></p>
        <p class="chunk" data-nb-ref-number="18" id="chunk18" data-nb-words="22" data-nb-chars="135"><span class="idea" data-nb-ref-number="18" id="idea18" data-nb-words="22" data-nb-chars="135">Právě došlo k&nbsp;tak neobvyklé příhodě, že&nbsp;ji&nbsp;musím zaznamenat, ačkoli je&nbsp;velmi nepravděpodobné, že&nbsp;bys někdy mé&nbsp;zápisky dostala do&nbsp;rukou.</span></p>
        <p class="chunk" data-nb-ref-number="19" id="chunk19" data-nb-words="54" data-nb-chars="339"><span class="idea" data-nb-ref-number="19" id="idea19" data-nb-words="54" data-nb-chars="339">Stále nás obklopují hory ledu, stále nám hrozí bezprostřední nebezpečí, že&nbsp;budeme rozdrceni. Panuje prudký mráz a&nbsp;mnohý z&nbsp;mých nešťastných druhů již našel poslední útulek v&nbsp;této pustině. Frankenstein denně chřadne, v&nbsp;očích mu&nbsp;plá horečný oheň, je&nbsp;vyčerpán, a&nbsp;když se&nbsp;někdy vypne k&nbsp;náhlému úsilí, rychle opět sklesne do&nbsp;naprosté ochablosti.</span></p>
        <p class="chunk" data-nb-ref-number="20" id="chunk20" data-nb-words="132" data-nb-chars="775"><span class="idea" data-nb-ref-number="20" id="idea20" data-nb-words="132" data-nb-chars="775">V&nbsp;posledním zápise jsem se&nbsp;zmínil o&nbsp;obavách z&nbsp;případné vzpoury. Dnes ráno jsem seděl a&nbsp;pozoroval bledou tvář svého přítele&nbsp;– oči měl přivřené a&nbsp;údy téměř nehybné. Náhle mě&nbsp;vytrhlo několik námořníků. Domáhali se&nbsp;vstupu do&nbsp;kabiny. Vešli a&nbsp;jejich vůdce mě&nbsp;oslovil. Řekl, že&nbsp;on&nbsp;a&nbsp;jeho druzi byli vybráni ostatními námořníky, aby mě&nbsp;vyhledali a&nbsp;přednesli požadavek, který jim jistě neodmítnu. Jsme uzavřeni ze&nbsp;všech stran ledem a&nbsp;nejspíše nebudeme moci uniknout. Námořníci se&nbsp;však obávají, že&nbsp;bych v&nbsp;případě, kdyby ledy pukly&nbsp;– a&nbsp;to by&nbsp;bylo možné&nbsp;– a&nbsp;uvolnila se&nbsp;cesta, byl natolik ukvapený, abych pokračoval ve&nbsp;své výpravě a&nbsp;vedl je&nbsp;do&nbsp;nových nebezpečí, ačkoli šťastně právě přestáli toto. Mám jim proto závazně slíbit, že&nbsp;v&nbsp;případě, bude-li loď uvolněna, poplujeme ihned na&nbsp;jih.</span></p>
        <p class="chunk" data-nb-ref-number="21" id="chunk21" data-nb-words="72" data-nb-chars="441"><span class="idea" data-nb-ref-number="21" id="idea21" data-nb-words="72" data-nb-chars="441">Jejich požadavek mě&nbsp;zmátl. Nepropadl jsem dosud zcela beznaději, a&nbsp;také jsem se&nbsp;ještě nezabýval myšlenkou na&nbsp;návrat v&nbsp;případě, že&nbsp;se&nbsp;cesta uvolní. Měl jsem však právo tento požadavek vůbec odmítnout? Váhal jsem s&nbsp;odpovědí. Náhle se&nbsp;zvedl Frankenstein, který zprvu zachovával mlčení, jako by&nbsp;ani neměl dost sil na&nbsp;to, aby věnoval našemu rozhovoru pozornost. Oči mu&nbsp;jiskřily a&nbsp;tváře mu&nbsp;zčervenaly náhlým vzrušením. Obrátil se&nbsp;k&nbsp;mužům a&nbsp;pravil:</span></p>
        <p class="chunk" data-nb-ref-number="22" id="chunk22" data-nb-words="256" data-nb-chars="1505"><span class="idea" data-nb-ref-number="22" id="idea22" data-nb-words="256" data-nb-chars="1505">„O co&nbsp;vám jde? Co&nbsp;chcete od&nbsp;svého kapitána? To&nbsp;se&nbsp;tak snadno dáte odvrátit od&nbsp;svého záměru? Což jste neříkali, že&nbsp;to&nbsp;je&nbsp;slavná výprava? A&nbsp;proč měla být slavná? Nikoli proto, že&nbsp;plavba bude hladká a&nbsp;klidná jako v&nbsp;jižních mořích, nýbrž proto, že&nbsp;bude plna nebezpečí a&nbsp;úskalí, protože při každé nehodě byste museli uplatnit svou dovednost a&nbsp;prokázat svou odvahu, protože ji&nbsp;jistě bude doprovázet nebezpečí a&nbsp;smrt a&nbsp;vy byste jim museli čelit a&nbsp;je překonávat. Proto to&nbsp;měla být slavná výprava, hodná opravdových mužů. Po&nbsp;jejím skončení jste měli být slaveni jako dobrodinci, vaše jména měla být vynášena jako jména hrdinů, kteří podstupovali smrt pro čest a&nbsp;blaho lidstva. A&nbsp;nyní, prosím, při prvním pomyšlení na&nbsp;nebezpečí, nebo chcete-li, při první velké a&nbsp;tvrdé zkoušce statečnosti couváte a&nbsp;nevadí vám, že&nbsp;budete považováni za&nbsp;zbabělce, kteří neměli dostatek síly, aby snesli zimu a&nbsp;nebezpečí. A&nbsp;protože bylo chudinkám chladno, vrátili se&nbsp;k&nbsp;teplu svých krbů! To&nbsp;ovšem nepotřebovalo takových příprav, na&nbsp;to&nbsp;jste nemuseli plout tak daleko a&nbsp;obdařit svého kapitána potupou porážky, jen abyste dokázali, že&nbsp;sami jste zbabělci. Buďte přece muži nebo více než muži! Vykonejte to, k&nbsp;čemu jste se&nbsp;odhodlali, a&nbsp;buďte tvrdí jako kámen! Tento led není stvořen z&nbsp;takové látky, z&nbsp;jaké jsou stvořena vaše srdce, je&nbsp;nestálý a&nbsp;neubrání se&nbsp;vám, budete-li si&nbsp;věřit! Nevracejte se&nbsp;k&nbsp;svým rodinám se&nbsp;znamením hanby na&nbsp;čele. Vraťte se&nbsp;jako hrdinové, kteří bojovali a&nbsp;dobyli a&nbsp;kteří nevědí, co&nbsp;to&nbsp;je&nbsp;obrátit se&nbsp;k&nbsp;nepříteli zády.“</span></p>
        <p class="chunk" data-nb-ref-number="23" id="chunk23" data-nb-words="70" data-nb-chars="417"><span class="idea" data-nb-ref-number="23" id="idea23" data-nb-words="70" data-nb-chars="417">Frankenstein pronesl svou řeč hlasem tak vyjadřujícím jeho cítění a&nbsp;s&nbsp;pohledem tak plným ušlechtilosti a&nbsp;hrdinství, že&nbsp;námořníci byli zvikláni. Jistě Tě&nbsp;to&nbsp;ne&nbsp;udivuje. Pohlédli na&nbsp;sebe a&nbsp;nebyli schopni odpovědět. Ujal jsem se&nbsp;slova. Řekl jsem jim, aby se&nbsp;vrátili a&nbsp;přemýšleli o&nbsp;slovech, která slyšeli. Budou-li trvat na&nbsp;svém, nepovedu je&nbsp;dál na&nbsp;sever, doufám však, že&nbsp;se&nbsp;jim zase vrátí odvaha, až&nbsp;uváží, co&nbsp;vyslechli.</span></p>
        <p class="chunk" data-nb-ref-number="24" id="chunk24" data-nb-words="17" data-nb-chars="96"><span class="idea" data-nb-ref-number="24" id="idea24" data-nb-words="17" data-nb-chars="96">Potom odešli. Obrátil jsem se&nbsp;k&nbsp;svému příteli, ten však ležel zcela vyčerpán a&nbsp;téměř bez života.</span></p>
        <p class="chunk" data-nb-ref-number="25" id="chunk25" data-nb-words="43" data-nb-chars="265"><span class="idea" data-nb-ref-number="25" id="idea25" data-nb-words="43" data-nb-chars="265">Nevím, jak to&nbsp;všechno skončí, ale raději bych zemřel, než bych se&nbsp;potupně vrátil a&nbsp;nesplnil poslání své výpravy. Obávám se&nbsp;však, že&nbsp;takový bude můj úděl, protože mí&nbsp;námořníci, které neposiluje myšlenka na&nbsp;čest a&nbsp;slávu, nebudou nynější útrapy dobrovolně dále snášet.</span></p>
        <p class="chunk" data-nb-ref-number="26" id="chunk26" data-nb-words="2" data-nb-chars="7"><span class="idea" data-nb-ref-number="26" id="idea26" data-nb-words="2" data-nb-chars="7"><em>7. září</em></span></p>
        <p class="chunk" data-nb-ref-number="27" id="chunk27" data-nb-words="40" data-nb-chars="251"><span class="idea" data-nb-ref-number="27" id="idea27" data-nb-words="40" data-nb-chars="251">Vše je&nbsp;skončeno! Dal jsem souhlas k&nbsp;návratu v&nbsp;případě, že&nbsp;nás ledy nerozdrtí. Zbabělost a&nbsp;nerozhodnost rozmetaly mé&nbsp;naděje, vrátím se&nbsp;v&nbsp;nevědomosti a&nbsp;zklamán. Abych tuto nespravedlnost mohl trpělivě snášet, musil bych mít víc chladné rozvahy, než mám.</span></p>
        <p class="chunk" data-nb-ref-number="28" id="chunk28" data-nb-words="2" data-nb-chars="8"><span class="idea" data-nb-ref-number="28" id="idea28" data-nb-words="2" data-nb-chars="8"><em>12. září</em></span></p>
        <p class="chunk" data-nb-ref-number="29" id="chunk29" data-nb-words="45" data-nb-chars="251"><span class="idea" data-nb-ref-number="29" id="idea29" data-nb-words="45" data-nb-chars="251">Je&nbsp;po&nbsp;všem, vracím se&nbsp;do&nbsp;Anglie. Už&nbsp;si&nbsp;nenamlouvám, že&nbsp;budu užitečný světu a&nbsp;že se&nbsp;proslavím. Ke&nbsp;všemu jsem ztratil jediného přítele! Pokusím se&nbsp;teď, drahá Margareto, popsat Ti&nbsp;všechny trpké zážitky a&nbsp;neklesat na&nbsp;mysli. Vždyť pluji do&nbsp;Anglie a&nbsp;k&nbsp;Tobě!</span></p>
        <p class="chunk" data-nb-ref-number="30" id="chunk30" data-nb-words="115" data-nb-chars="712"><span class="idea" data-nb-ref-number="30" id="idea30" data-nb-words="115" data-nb-chars="712">9. září se&nbsp;začaly ledy pohybovat. Když všude kolem nás mohutné kry pukaly a&nbsp;praskaly, slyšeli jsme zdáli rachot silný jako údery hromu. Hrozilo nám nesmírné nebezpečí, ale protože jsme byli odsouzeni k&nbsp;nečinnosti, věnoval jsem všechnu pozornost nešťastnému hostu, jehož neúprosně se&nbsp;zhoršující choroba zcela upoutala na&nbsp;lůžko. Ledové kry pukaly za&nbsp;naší zádí a&nbsp;mořský proud je&nbsp;hnal na&nbsp;sever, na&nbsp;západě se&nbsp;zvedl vítr a&nbsp;11. září ležela před námi cesta na&nbsp;jih zcela volná. To&nbsp;námořníkům stačilo, aby považovali návrat do&nbsp;vlasti za&nbsp;zaručený a&nbsp;vypukli v&nbsp;jásavý, hlasitý a&nbsp;dlouhotrvající pokřik. Dřímající Frankenstein se&nbsp;probudil a&nbsp;zeptal se&nbsp;na&nbsp;příčinu rozruchu. „Křičí, protože se&nbsp;brzy vrátí domů,“ vysvětlil jsem mu.</span></p>
        <p class="chunk" data-nb-ref-number="31" id="chunk31" data-nb-words="4" data-nb-chars="26"><span class="idea" data-nb-ref-number="31" id="idea31" data-nb-words="4" data-nb-chars="26">„Opravdu se&nbsp;tedy vracíte?“</span></p>
        <p class="chunk" data-nb-ref-number="32" id="chunk32" data-nb-words="19" data-nb-chars="115"><span class="idea" data-nb-ref-number="32" id="idea32" data-nb-words="19" data-nb-chars="115">„Bohužel ano, musím vyhovět jejich přání. Nemohu je&nbsp;proti jejich vůli vést do&nbsp;nebezpečí. Nezbývá mi&nbsp;než se&nbsp;vrátit.“</span></p>
        <p class="chunk" data-nb-ref-number="33" id="chunk33" data-nb-words="54" data-nb-chars="302"><span class="idea" data-nb-ref-number="33" id="idea33" data-nb-words="54" data-nb-chars="302">„Učiňte tak, chcete-li, ale já&nbsp;nemohu. Vy&nbsp;se&nbsp;můžete vzdát svého záměru, avšak můj byl nařízen osudem a&nbsp;já se&nbsp;neodvážím od&nbsp;něho odstoupit. Jsem slabý, ale pomyšlení na&nbsp;pomstu mi&nbsp;snad dodá novou sílu.“ Po&nbsp;těchto slovech se&nbsp;pokusil povstat z&nbsp;lůžka, ale bylo to&nbsp;pro něj příliš namáhavé. Padl zpět a&nbsp;omdlel.</span></p>
        <p class="chunk" data-nb-ref-number="34" id="chunk34" data-nb-words="47" data-nb-chars="272"><span class="idea" data-nb-ref-number="34" id="idea34" data-nb-words="47" data-nb-chars="272">Trvalo dlouho, než se&nbsp;probral k&nbsp;vědomí. Domníval jsem se&nbsp;již, že&nbsp;život už&nbsp;z&nbsp;něho zcela vyprchal. Nakonec otevřel oči, těžce dýchal a&nbsp;nemohl mluvit. Lékař mu&nbsp;dal posilující prostředek a&nbsp;nařídil, abychom ho&nbsp;nerušili. Potom mi&nbsp;řekl, že&nbsp;mu&nbsp;zbývá jen několik málo hodin života.</span></p>
        <p class="chunk" data-nb-ref-number="35" id="chunk35" data-nb-words="256" data-nb-chars="1492"><span class="idea" data-nb-ref-number="35" id="idea35" data-nb-words="256" data-nb-chars="1492">Rozsudek byl vynesen a&nbsp;mně nezbývalo než truchlit a&nbsp;být trpělivý. Usedl jsem u&nbsp;lůžka a&nbsp;pozoroval ho. Oči měl zavřeny a&nbsp;já se&nbsp;domníval, že&nbsp;spí, ale náhle mě&nbsp;zavolal zesláblým hlasem a&nbsp;prosil mě, abych se&nbsp;k&nbsp;němu sklonil. „Bohužel síla, na&nbsp;niž jsem se&nbsp;spoléhal, vyprchala,“ tiše řekl. „Cítím, že&nbsp;brzy zemřu, a&nbsp;on, můj nepřítel a&nbsp;trýznitel, bude asi žít dál. Nemyslete si, Waltone, že&nbsp;v&nbsp;posledních okamžicích svého života ještě pociťuji onu žhavou nenávist a&nbsp;horoucí touhu se&nbsp;pomstít, která ve&nbsp;mně předtím byla. Myslím však, že&nbsp;mám právo přát si&nbsp;smrt svého protivníka. Poslední dny jsem trávil přemýšlením o&nbsp;svém dřívějším jednání a&nbsp;myslím, že&nbsp;mi&nbsp;nic nemůže být vytýkáno. V&nbsp;záchvatu blouznivého nadšení jsem stvořil bytost nadanou rozumem a&nbsp;byl jsem povinován jí&nbsp;zajistit, pokud to&nbsp;bylo v&nbsp;mé moci, šťastný a&nbsp;klidný život. Taková byla má&nbsp;povinnost, mé&nbsp;závazky k&nbsp;lidem však byly přednější. Z&nbsp;tohoto důvodu jsem odmítl&nbsp;– dodnes jsem přesvědčen o&nbsp;správnosti svého rozhodnutí&nbsp;– stvořit prvnímu tvoru družku. Vždyť projevil nesmiřitelnou zlobu a&nbsp;sobectví, zahubil mé&nbsp;blízké a&nbsp;zařekl se, že&nbsp;zničí každého, kdo je&nbsp;obdařen citem, štěstím a&nbsp;rozumem. Ani nevím, kdy v&nbsp;něm ta&nbsp;žízeň po&nbsp;pomstě vůbec může vyschnout. Nesmí už&nbsp;nikoho učinit nešťastným, a&nbsp;proto, i&nbsp;když je&nbsp;sám ubožák, by&nbsp;měl zemřít. Mým úkolem bylo ho&nbsp;zničit, ale neuspěl jsem. Kdysi mě&nbsp;pobízely sobecké a&nbsp;špatné pohnutky a&nbsp;já vás požádal, abyste pokračoval v&nbsp;nedokončeném díle. Nyní, když mě&nbsp;k&nbsp;tomu nabádá jen rozum a&nbsp;čest, obnovuji tuto prosbu.</span></p>
        <p class="chunk" data-nb-ref-number="36" id="chunk36" data-nb-words="77" data-nb-chars="435"><span class="idea" data-nb-ref-number="36" id="idea36" data-nb-words="77" data-nb-chars="435">Nemohu ovšem od&nbsp;vás chtít, abyste se&nbsp;kvůli tomuto poslání vzdal vlasti a&nbsp;přátel. Teď, když se&nbsp;vracíte do&nbsp;Anglie, zbývá jen málo naděje, že&nbsp;byste se&nbsp;s&nbsp;ním někdy setkal. Ponechám však na&nbsp;vás, abyste uvážil má&nbsp;slova a&nbsp;sám usoudil, co&nbsp;byste měl učinit. Blížící se&nbsp;smrt už&nbsp;totiž rozrušuje můj úsudek a&nbsp;mé myšlenky. Neodvažuji se&nbsp;vás požádat, abyste udělal to, co&nbsp;sám považuji za&nbsp;správné, protože mě&nbsp;stále ještě může ovlivňovat má&nbsp;zaujatost.</span></p>
        <p class="chunk" data-nb-ref-number="37" id="chunk37" data-nb-words="85" data-nb-chars="496"><span class="idea" data-nb-ref-number="37" id="idea37" data-nb-words="85" data-nb-chars="496">Znepokojuje mě, že&nbsp;by&nbsp;ten tvor měl dál žít a&nbsp;páchat zlo. Tato hodina, kdy každou chvíli čekám na&nbsp;osvobození, je&nbsp;jedinou šťastnou hodinou, kterou jsem v&nbsp;posledních letech zažil. Před očima se&nbsp;mi&nbsp;vznášejí postavy mých nejdražších a&nbsp;já spěchám do&nbsp;jejich náruče. Sbohem, Waltone! Hledejte štěstí v&nbsp;klidu a&nbsp;střezte se&nbsp;ctižádosti, i&nbsp;když by&nbsp;to&nbsp;byla zdánlivě nevinná ctižádost proslavit se&nbsp;ve&nbsp;vědě nebo objevech! Ale proč jen vám to&nbsp;říkám? Mé&nbsp;naděje byly sice rozmetány, ale někdo jiný může mít úspěch!“</span></p>
        <p class="chunk" data-nb-ref-number="38" id="chunk38" data-nb-words="38" data-nb-chars="227"><span class="idea" data-nb-ref-number="38" id="idea38" data-nb-words="38" data-nb-chars="227">Hlas mu&nbsp;při těchto slovech postupně slábl, až&nbsp;nakonec vyčerpaně zmlkl. Asi po&nbsp;půlhodině se&nbsp;ještě jednou pokusil promluvit, nemohl však. Slabě mi&nbsp;stiskl ruku, oči se&nbsp;mu&nbsp;zavřely navždy a&nbsp;ze rtů mu&nbsp;zmizel záblesk blaženého úsměvu.</span></p>
        <p class="chunk" data-nb-ref-number="39" id="chunk39" data-nb-words="50" data-nb-chars="290"><span class="idea" data-nb-ref-number="39" id="idea39" data-nb-words="50" data-nb-chars="290">Co&nbsp;jen mám dodat k&nbsp;předčasnému skonu tohoto ušlechtilého muže, Margareto? Co&nbsp;jen mám říci, abys pochopila hloubku mého zármutku? Vše, co&nbsp;bych vyslovil, by&nbsp;bylo nedostačující a&nbsp;slabé. Z&nbsp;očí se&nbsp;mi&nbsp;derou slzy, mysl mi&nbsp;zastírá závoj zklamání. Plavím se&nbsp;však do&nbsp;Anglie a&nbsp;snad tam naleznu útěchu.</span></p>
        <p class="chunk" data-nb-ref-number="40" id="chunk40" data-nb-words="48" data-nb-chars="270"><span class="idea" data-nb-ref-number="40" id="idea40" data-nb-words="48" data-nb-chars="270">Musím přerušit psaní. Co&nbsp;to&nbsp;je&nbsp;za&nbsp;zvuky? Je&nbsp;půlnoc, vane silný vítr a&nbsp;hlídku na&nbsp;palubě není vůbec slyšet. Znovu&nbsp;– je&nbsp;to&nbsp;zvuk podobný lidskému hlasu, ale drsnější. Ozývá se&nbsp;z&nbsp;kabiny, kde odpočívá Frankenstein. Musím vstát a&nbsp;zjistit, co&nbsp;to&nbsp;může být. Dobrou noc, sestřičko.</span></p>
        <p class="chunk" data-nb-ref-number="41" id="chunk41" data-nb-words="38" data-nb-chars="232"><span class="idea" data-nb-ref-number="41" id="idea41" data-nb-words="38" data-nb-chars="232">Bože můj! Jaký výjev se&nbsp;před mýma očima právě odehrál! Jsem stále ještě zcela zmaten. Ani nevím, dokážu-li přesně vylíčit, co&nbsp;se&nbsp;stalo, ale příběh, který jsem až&nbsp;dosud vypsal, by&nbsp;byl bez tohoto neuvěřitelně tragického konce neúplný.</span></p>
        <p class="chunk" data-nb-ref-number="42" id="chunk42" data-nb-words="93" data-nb-chars="579"><span class="idea" data-nb-ref-number="42" id="idea42" data-nb-words="93" data-nb-chars="579">Vstoupil jsem do&nbsp;kabiny, kde leželo tělo mého nešťastného přítele. Nad ním se&nbsp;skláněla postava, pro jejíž popis nenalézám slov: byla mohutná, ale neohrabaná a&nbsp;nesouměrná. Její obličej byl zakryt dlouhými prameny rozježených vlasů, ale jedna ruka byla napřažena&nbsp;– barvu a&nbsp;pokožku měla jako mumie. Když netvor zaslechl mé&nbsp;kroky, přestal naříkat a&nbsp;proklínat a&nbsp;skočil k&nbsp;oknu. V&nbsp;životě jsem neviděl něco tak strašného jako jeho obličej, plný odporné a&nbsp;odpuzující ohyzdnosti. Bezděčně jsem zavřel oči a&nbsp;horečně jsem přemýšlel, jak se&nbsp;mám k&nbsp;vrahovi zachovat. Vyzval jsem ho, aby zůstal.</span></p>
        <p class="chunk" data-nb-ref-number="43" id="chunk43" data-nb-words="36" data-nb-chars="223"><span class="idea" data-nb-ref-number="43" id="idea43" data-nb-words="36" data-nb-chars="223">Zarazil se, udiveně na&nbsp;mě&nbsp;pohlédl, pak se&nbsp;znovu obrátil k&nbsp;neživému tělu svého tvůrce, a&nbsp;jako by&nbsp;zapomněl na&nbsp;mou přítomnost, podlehl divokému záchvatu jakési neovladatelné vášně, která se&nbsp;projevovala v&nbsp;každém gestu a&nbsp;výrazu.</span></p>
        <p class="chunk" data-nb-ref-number="44" id="chunk44" data-nb-words="52" data-nb-chars="310"><span class="idea" data-nb-ref-number="44" id="idea44" data-nb-words="52" data-nb-chars="310">„Tak i&nbsp;on se&nbsp;stal mou obětí!“ zvolal. „Jeho vraždou jsem dovršil své zločiny. Bídný běh mého života se&nbsp;blíží ke&nbsp;konci! Ach, Frankensteine, ty&nbsp;šlechetný a&nbsp;obětavý muži! Proč tě&nbsp;nyní prosím o&nbsp;odpuštění? Vždyť jsem tě&nbsp;nenávratně zničil, zahubil jsem všechny tvé nejdražší! Běda, je&nbsp;mrtev, nemůže mi&nbsp;už&nbsp;odpovědět.“</span></p>
        <p class="chunk" data-nb-ref-number="45" id="chunk45" data-nb-words="104" data-nb-chars="676"><span class="idea" data-nb-ref-number="45" id="idea45" data-nb-words="104" data-nb-chars="676">Hlas se&nbsp;mu&nbsp;zalykal. Mou první reakcí bylo splnit povinnost a&nbsp;vykonat poslední přání umírajícího přítele&nbsp;– zabít nepřítele. Zarazila mě&nbsp;však zvědavost prostoupená soucitem. Přistoupil jsem k&nbsp;mohutnému tvoru, neodvážil jsem se&nbsp;však zvednout oči k&nbsp;obličeji, v&nbsp;jehož škaredosti bylo něco úděsného a&nbsp;nelidského. Pokusil jsem se&nbsp;promluvit, ale slova mi&nbsp;zemřela na&nbsp;rtech. Netvor pokračoval v&nbsp;divokém a&nbsp;nesouvislém sebeobviňování. Nakonec jsem využil přestávky v&nbsp;bouři jeho vášně a&nbsp;oslovil jsem ho. „Tvá lítost je&nbsp;teď zbytečná,“ řekl jsem. „Kdybys byl naslouchal hlasu svědomí a&nbsp;dbal ostnů výčitek, než jsi dohnal svou ďábelskou pomstu do&nbsp;krajnosti, byl by&nbsp;Frankenstein ještě naživu.“</span></p>
        <p class="chunk" data-nb-ref-number="46" id="chunk46" data-nb-words="92" data-nb-chars="582"><span class="idea" data-nb-ref-number="46" id="idea46" data-nb-words="92" data-nb-chars="582">„Co vás napadá?“ odpověděl netvor. „Myslíte si&nbsp;snad, že&nbsp;jsem byl necitelný k&nbsp;zoufalství a&nbsp;výčitkám svědomí? On,“ pokračoval a&nbsp;ukázal na&nbsp;neživé tělo, „on nepocítil při pohledu na&nbsp;vykonaný skutek ani desetitisícinu hrůzy, kterou jsem pocítil já&nbsp;při postupném uskutečňování svých činů. Strašlivé sobectví mě&nbsp;hnalo vpřed a&nbsp;přitom mi&nbsp;srdce plnily výčitky. Myslíte si, že&nbsp;Clervalovy steny byly hudbou pro mé&nbsp;uši? Mé&nbsp;srdce bylo schopno přijímat lásku a&nbsp;přátelství, než je&nbsp;utrpení naplnilo zlobou a&nbsp;nenávistí. Avšak tato náhlá změna mi&nbsp;způsobila taková muka, jaká si&nbsp;ani neumíte představit.</span></p>
        <p class="chunk" data-nb-ref-number="47" id="chunk47" data-nb-words="180" data-nb-chars="1051"><span class="idea" data-nb-ref-number="47" id="idea47" data-nb-words="180" data-nb-chars="1051">Po&nbsp;Clervalově zavraždění jsem se&nbsp;vrátil do&nbsp;Švýcarska se&nbsp;zlomeným srdcem a&nbsp;zdrcen. Litoval jsem Frankensteina, má&nbsp;lítost vyústila v&nbsp;hrůzu a&nbsp;děsil jsem se&nbsp;sám sebe. Potom jsem však zjistil, že&nbsp;se&nbsp;on, tvůrce jak mého života, tak i&nbsp;mých nevýslovných trýzní, odvažuje doufat ve&nbsp;štěstí, že&nbsp;pro mě&nbsp;připravil jen utrpení a&nbsp;zoufalství a&nbsp;sám se&nbsp;snaží nalézt radost v&nbsp;citech a&nbsp;lásce, které mi&nbsp;jsou navždy odepřeny. Tehdy mě&nbsp;nemohoucí závist a&nbsp;trpké rozhořčení naplnily nenasytnou touhou po&nbsp;pomstě. Vzpomněl jsem si&nbsp;na&nbsp;svou hrozbu a&nbsp;rozhodl se, že&nbsp;ji&nbsp;splním. Věděl jsem, že&nbsp;si&nbsp;tak chystám pro sebe smrtelná muka, byl jsem však otrokem, nikoli pánem vášně, kterou jsem nenáviděl, ale které jsem nemohl neposlechnout. Když však zemřela, nebyl jsem nešťastný, odhodil jsem tehdy všechen cit a&nbsp;potlačil všechnu úzkost, jen abych mohl povolit uzdu své zášti. Od&nbsp;té&nbsp;doby se&nbsp;zlo stalo vodítkem mých činů. Když už&nbsp;jsem dospěl tak daleko, nezbylo mi, než mu&nbsp;přizpůsobit svou povahu. Byl jsem posedlý touhou dokonat svůj ďábelský plán. A&nbsp;nyní k&nbsp;tomu došlo, zde je&nbsp;má&nbsp;oběť.“</span></p>
        <p class="chunk" data-nb-ref-number="48" id="chunk48" data-nb-words="104" data-nb-chars="627"><span class="idea" data-nb-ref-number="48" id="idea48" data-nb-words="104" data-nb-chars="627">Zpočátku jsem byl pohnut líčením jeho strastí. Když jsem si&nbsp;však vzpomněl, co&nbsp;mi&nbsp;Frankenstein řekl o&nbsp;jeho přesvědčivé výmluvnosti, a&nbsp;když jsem znovu pohlédl na&nbsp;přítelovo neživé tělo, zmocnila se&nbsp;mě&nbsp;opět nevole. „Bídáku!“ zvolal jsem. „Jak ušlechtilé, že&nbsp;jsi sem přišel, abys tu&nbsp;kňučel nad spouští, kterou jsi zavinil. Připadáš mi&nbsp;jako člověk, který vhodí pochodeň na&nbsp;blok domů, a&nbsp;když lehnou popelem, sedne si&nbsp;mezi ohořelé trosky a&nbsp;běduje nad jejich zkázou. Pokrytče! Kdyby ten, jehož oplakáváš, ještě žil, opět by&nbsp;se&nbsp;stal obětí tvé proklaté pomsty. Necítíš lítost, naříkáš jen proto, že&nbsp;oběť tvé zloby byla ti&nbsp;vyrvána z&nbsp;moci!“</span></p>
        <p class="chunk" data-nb-ref-number="49" id="chunk49" data-nb-words="224" data-nb-chars="1297"><span class="idea" data-nb-ref-number="49" id="idea49" data-nb-words="224" data-nb-chars="1297">„Ne, tak tomu není, tak ne,“ přerušil mě&nbsp;netvor. „Takový ovšem musí být dojem, který jste si&nbsp;vyvodil z&nbsp;mých činů. Nechci nikoho strhnout do&nbsp;své bídy, stejně už&nbsp;nenajdu nikoho, kdo by&nbsp;mě&nbsp;chápal. Když jsem hledal poprvé pochopení, přetékala mi&nbsp;duše ctnostmi, pocitem štěstí a&nbsp;lásky, a&nbsp;na těch všech citech jsem se&nbsp;chtěl podílet. Ale teď, když se&nbsp;ctnost stala pro mě&nbsp;stínem a&nbsp;štěstí i&nbsp;láska se&nbsp;změnily v&nbsp;hořké a&nbsp;odporné zoufalství, kde bych mohl hledat pochopení? Jsem vyrovnán s&nbsp;osudem, budu trpět dál a&nbsp;sám, a&nbsp;jsem smířen s&nbsp;myšlenkou, že&nbsp;po&nbsp;mé&nbsp;smrti bude památka na&nbsp;mě&nbsp;naplněna odporem a&nbsp;hanbou. Kdysi bujely v&nbsp;mé fantazii sny o&nbsp;ctnosti, slávě a&nbsp;radostech, kdysi jsem choval bláhovou naději, že&nbsp;se&nbsp;setkám s&nbsp;lidmi, kteří mi&nbsp;odpustí můj zevnějšek a&nbsp;budou mě&nbsp;milovat pro vynikající vlastnosti, které ve&nbsp;mně dřímaly. Živily mě&nbsp;ušlechtilé ideály cti a&nbsp;oddanosti. Ale teď mě&nbsp;zločin ponížil na&nbsp;úroveň nejhnusnějšího zvířete. Žádná vina, žádný zlý skutek, žádné utrpení se&nbsp;nevyrovnají mým. Probírám-li hrůzný seznam svých hříchů, nemohu uvěřit, že&nbsp;jsem týž tvor, jehož myšlenky kdysi byly plné vznešených a&nbsp;nesrovnatelných vidin krásy a&nbsp;majestátu dobra. Ale tak tomu prostě je, padlý anděl se&nbsp;stane odporným ďáblem. Ale i&nbsp;tento nepřítel boha a&nbsp;lidí má&nbsp;ve&nbsp;své bezútěšnosti přátele a&nbsp;druhy, já&nbsp;však jsem sám.</span></p>
        <p class="chunk" data-nb-ref-number="50" id="chunk50" data-nb-words="132" data-nb-chars="855"><span class="idea" data-nb-ref-number="50" id="idea50" data-nb-words="132" data-nb-chars="855">Vy, který Frankensteina nazýváte svým přítelem, zřejmě víte o&nbsp;mých zločinech a&nbsp;o&nbsp;jeho utrpení. Ale ani v&nbsp;jejich nejpodrobnějším líčení nemohl vystihnout všechny hodiny a&nbsp;měsíce plné trýzně, které jsem promarnil neplodnými vášněmi. Zničil jsem jeho naděje, ale nijak jsem tím neuspokojil vlastní touhy. Nepřestávaly mě&nbsp;pálit a&nbsp;trýznit, stále jsem toužil po&nbsp;lásce a&nbsp;přátelství, a&nbsp;byl jsem stále zavrhován. Není v&nbsp;tom nespravedlnost? Mám já&nbsp;být pokládán za&nbsp;jediného zločince, když se&nbsp;proti mně prohřešilo celé lidstvo? Jistě necítíte nenávist k&nbsp;Felixovi, který potupně odehnal od&nbsp;svých dveří přítele! Jistě nezatracujete venkovana, který se&nbsp;pokusil zabít zachránce mladé dívky! Nikoli, to&nbsp;jsou čestní a&nbsp;neposkvrnění lidé! Já, opuštěný ubožák, jsem zrůda, kterou je&nbsp;třeba odhánět, kopat a&nbsp;bít! Ještě dnes se&nbsp;mi&nbsp;bouří krev při vzpomínce na&nbsp;tuto nespravedlnost.</span></p>
        <p class="chunk" data-nb-ref-number="51" id="chunk51" data-nb-words="109" data-nb-chars="627"><span class="idea" data-nb-ref-number="51" id="idea51" data-nb-words="109" data-nb-chars="627">Je&nbsp;však pravda, že&nbsp;jsem bídák. Vraždil jsem lidi krásné a&nbsp;bezmocné, zaškrtil jsem nevinné v&nbsp;jejich spánku a&nbsp;stiskl k&nbsp;smrti hrdlo těch, kdo nikdy neublížili ani mně, ani jinému živému tvoru. Uvrhl jsem do&nbsp;neštěstí svého stvořitele, člověka vynikajícího všemi vlastnostmi, které si&nbsp;u&nbsp;lidí zaslouží lásku a&nbsp;obdiv. Dokonce jsem ho&nbsp;dohnal do&nbsp;úplné zkázy. Zde leží, mrtev, bledý a&nbsp;studený. Nenávidíte mě. Ale vaše hrůza se&nbsp;nemůže vyrovnat té, s&nbsp;kterou se&nbsp;na&nbsp;sebe dívám já. Dívám se&nbsp;na&nbsp;ruce, které spáchaly zločiny, myslím na&nbsp;srdce, které je&nbsp;zosnovalo, a&nbsp;toužím po&nbsp;okamžiku, kdy mi&nbsp;tyto ruce přikryjí oči, kdy už&nbsp;na&nbsp;nic nebudu myslet.</span></p>
        <p class="chunk" data-nb-ref-number="52" id="chunk52" data-nb-words="198" data-nb-chars="1194"><span class="idea" data-nb-ref-number="52" id="idea52" data-nb-words="198" data-nb-chars="1194">Nebojte se, že&nbsp;bych se&nbsp;ještě v&nbsp;budoucnosti dopustil nějakých zločinů. Mé&nbsp;dílo je&nbsp;téměř u&nbsp;konce. Běh mého života už&nbsp;nepotřebuje ani vaši smrt, ani smrt nějakého jiného člověka, nic takového jej neukončí. Potřebujete však mou smrt. Nemyslete si, že&nbsp;s&nbsp;touto obětí budu otálet. Opustím vaši loď na&nbsp;kře, která mě&nbsp;sem zanesla, a&nbsp;vyhledám nejsevernější bod zeměkoule. Tam navrším pohřební mohylu a&nbsp;změním v&nbsp;popel svou bídnou postavu, aby její pozůstatky nemohly poskytnout vodítko nějakému zvědavému a&nbsp;bezbožnému nešťastníkovi, který by&nbsp;chtěl stvořit tvora mně podobného. Zemřu. Nebudu už&nbsp;více cítit trýzeň, která mě&nbsp;teď stravuje, ani nebudu kořistí neuspokojených a&nbsp;vášnivých citů. Ten, kdo mi&nbsp;daroval život, je&nbsp;mrtev, a&nbsp;až nebudu ani já, vzpomínka na&nbsp;nás oba brzy zmizí. Nespatřím už&nbsp;slunce a&nbsp;hvězdy, neucítím už&nbsp;vítr na&nbsp;svých tvářích. Světlo, cit a&nbsp;smysly zaniknou, v&nbsp;tom naleznu své štěstí. Před několika lety, když se&nbsp;mi&nbsp;poprvé otevřel pohled na&nbsp;tento svět, když jsem pocítil povzbuzující teplo léta a&nbsp;zaslechl šumění listí a&nbsp;zpěv ptáků, znamenalo to&nbsp;pro mě&nbsp;všechno a&nbsp;nebyl bych chtěl zemřít za&nbsp;žádnou cenu. Teď je&nbsp;mi&nbsp;myšlenka na&nbsp;smrt jedinou útěchou. Což poznamenaný nalezne klid teprve v&nbsp;hrobě?</span></p>
        <p class="chunk" data-nb-ref-number="53" id="chunk53" data-nb-words="98" data-nb-chars="578"><span class="idea" data-nb-ref-number="53" id="idea53" data-nb-words="98" data-nb-chars="578">Sbohem! Opouštím tě, Frankensteine, a&nbsp;s&nbsp;tebou posledního člověka, na&nbsp;kterém spočinou mé&nbsp;oči. Kdybys ještě žil a&nbsp;choval touhu po&nbsp;pomstě, mohl bys ji&nbsp;ukojit lépe: nechal bys mě&nbsp;naživu, místo abys mě&nbsp;zničil. Ale nebylo tomu tak, chtěl jsi mě&nbsp;zahubit, abych už&nbsp;nemohl páchat větší zlo. Kdybys snad nějakým záhadným způsobem, mně neznámým, nepřestal myslit a&nbsp;vnímat, pak by&nbsp;sis jistě nepřál, abych byl potrestán tvrději, než jak se&nbsp;tomu teď děje. Ať&nbsp;jsi trpěl sebevíc, mé&nbsp;utrpení bylo stále větší než tvé. Trpký osten výčitek nepřestane jitřit mé&nbsp;rány, dokud je&nbsp;smrt navždy neuzavře.</span></p>
        <p class="chunk" data-nb-ref-number="54" id="chunk54" data-nb-words="18" data-nb-chars="110"><span class="idea" data-nb-ref-number="54" id="idea54" data-nb-words="18" data-nb-chars="110">Ale už&nbsp;brzy zemřu,“ dodal s&nbsp;bolestně slavnostním odhodláním, „a vše, co&nbsp;teď cítím, zanikne v&nbsp;palčivých mukách.</span></p>
        <p class="chunk" data-nb-ref-number="55" id="chunk55" data-nb-words="41" data-nb-chars="252"><span class="idea" data-nb-ref-number="55" id="idea55" data-nb-words="41" data-nb-chars="252">Radostně vystoupím na&nbsp;svou pohřební mohylu a&nbsp;spokojeně zahynu v&nbsp;ničivých plamenech. Jas požáru brzy zhasne a&nbsp;větry smetou můj popel do&nbsp;moře. Můj duch bude odpočívat v&nbsp;pokoji, a&nbsp;bude-li snad ještě myslet, pak jistě nebude myslet tímto způsobem. Sbohem.“</span></p>
        <p class="chunk" data-nb-ref-number="56" id="chunk56" data-nb-words="23" data-nb-chars="128"><span class="idea" data-nb-ref-number="56" id="idea56" data-nb-words="23" data-nb-chars="128">Po&nbsp;těchto slovech vyskočil netvor oknem kabiny na&nbsp;kru plující těsně u&nbsp;lodi. Zakrátko ho&nbsp;vlny odnesly a&nbsp;ztratil se&nbsp;v&nbsp;temné dálce.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>
<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 17">
    <meta name="apple-mobile-web-app-capable" content="yes">
    <title>Kapitola 17</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="next" href="./frankenstein_001.html">
    <link rel="self" href="frankenstein_025.html">
    <meta name="identifier" content="shelleyova-frankenstein-8c54dc3">
    <meta name="role" content="other">
  </head>
  <body data-nb-words="1560" data-nb-chars="9159" class="nb-role-other nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Kapitola 17</span></h1>
        <p class="chunk" data-nb-ref-number="2" id="chunk2" data-nb-words="29" data-nb-chars="183"><span class="idea" data-nb-ref-number="2" id="idea2" data-nb-words="29" data-nb-chars="183">Domluvil a&nbsp;upřel na&nbsp;mě&nbsp;pohled plný očekávání. Jenže jsem byl zmaten a&nbsp;vyděšen a&nbsp;nedokázal jsem uspořádat myšlenky natolik, abych plně pochopil dosah jeho návrhu. Po&nbsp;chvíli pokračoval:</span></p>
        <p class="chunk" data-nb-ref-number="3" id="chunk3" data-nb-words="39" data-nb-chars="195"><span class="idea" data-nb-ref-number="3" id="idea3" data-nb-words="39" data-nb-chars="195">„Musíš pro mě&nbsp;stvořit ženu, s&nbsp;kterou bych mohl žít a&nbsp;dělit se&nbsp;o&nbsp;ony pocity, jež jsou pro mě&nbsp;nezbytné. Něco takového můžeš dokázat jedině ty! Mám právo to&nbsp;na&nbsp;tobě žádat a&nbsp;ty mi&nbsp;to&nbsp;nesmíš odepřít!“</span></p>
        <p class="chunk" data-nb-ref-number="4" id="chunk4" data-nb-words="23" data-nb-chars="132"><span class="idea" data-nb-ref-number="4" id="idea4" data-nb-words="23" data-nb-chars="132">Tato slova ve&nbsp;mně znovu rozlítila hněv, který ochabl, když mi&nbsp;líčil klidný život u&nbsp;svých ochránců, a&nbsp;už jsem se&nbsp;nedokázal ovládnout.</span></p>
        <p class="chunk" data-nb-ref-number="5" id="chunk5" data-nb-words="55" data-nb-chars="338"><span class="idea" data-nb-ref-number="5" id="idea5" data-nb-words="55" data-nb-chars="338">„Odmítám!“ vybuchl jsem. „A&nbsp;ani mučením bys ze&nbsp;mě&nbsp;nevynutil souhlas. Můžeš mě&nbsp;udělat tím nejubožejším člověkem na&nbsp;světě, ale nikdy mě&nbsp;nepřiměješ, abych se&nbsp;sám před sebou ponížil. Já&nbsp;že&nbsp;bych měl stvořit někoho tobě podobného, jehož zkaženost by&nbsp;byla další metlou lidem? Odejdi! Odpověděl jsem ti, můžeš mě&nbsp;trýznit, ale nikdy ti&nbsp;nevyhovím!“</span></p>
        <p class="chunk" data-nb-ref-number="6" id="chunk6" data-nb-words="187" data-nb-chars="1137"><span class="idea" data-nb-ref-number="6" id="idea6" data-nb-words="187" data-nb-chars="1137">„Mýlíš se,“ odpověděl netvor, „nebudu ti&nbsp;vyhrožovat, jsem ochoten s&nbsp;tebou vyjednávat. Jsem zlý, protože jsem nešťastný. Nestraní se&nbsp;mě&nbsp;snad všichni lidé? Necítí snad ke&nbsp;mně nenávist? I&nbsp;ty, můj stvořiteli, bys mě&nbsp;nejraději zničil. Uvědom si&nbsp;to&nbsp;a&nbsp;pak mi&nbsp;řekni, proč bych já&nbsp;měl mít s&nbsp;člověkem větší soucit, než on&nbsp;má&nbsp;se&nbsp;mnou? Jistě bys nepovažoval za&nbsp;vraždu, kdyby se&nbsp;ti&nbsp;podařilo svrhnout mě&nbsp;do&nbsp;některé z&nbsp;trhlin v&nbsp;ledovci a&nbsp;tak rozbít mé&nbsp;tělo, dílo svých vlastních rukou! Mám snad brát ohled na&nbsp;člověka? Vždyť mnou opovrhuje! Kdyby člověk chtěl se&nbsp;mnou žít v&nbsp;klidu a&nbsp;míru, prokazoval bych mu&nbsp;místo zlých činů jen dobré a&nbsp;jejich přijetí bych splácel slzami vděčnosti. Lidské city jsou však nepřekonatelnou překážkou pro vzájemnou shodu. Ale já&nbsp;rozhodně nejsem z&nbsp;těch, kdo se&nbsp;dají dobrovolně zotročit. Pomstím se&nbsp;za&nbsp;utrpěné křivdy. Jestliže nemohu vnuknout nikomu lásku, budu vyvolávat strach a&nbsp;budu pronásledovat neuhasitelnou nenávistí zejména tebe, svého největšího nepřítele, protože jsi mě&nbsp;stvořil. Měj se&nbsp;na&nbsp;pozoru! Budu usilovat o&nbsp;tvou zkázu a&nbsp;neustanu dříve, dokud nezpustoším tvé srdce tak, že&nbsp;budeš proklínat hodinu svého zrození.“</span></p>
        <p class="chunk" data-nb-ref-number="7" id="chunk7" data-nb-words="26" data-nb-chars="156"><span class="idea" data-nb-ref-number="7" id="idea7" data-nb-words="26" data-nb-chars="156">Při těchto slovech byl naplněn nenávistným vztekem, tvář se&nbsp;mu&nbsp;zkřivila tak, že&nbsp;pohled na&nbsp;ni&nbsp;byl téměř nesnesitelný, ale za&nbsp;chvíli se&nbsp;uklidnil a&nbsp;pokračoval:</span></p>
        <p class="chunk" data-nb-ref-number="8" id="chunk8" data-nb-words="149" data-nb-chars="867"><span class="idea" data-nb-ref-number="8" id="idea8" data-nb-words="149" data-nb-chars="867">„Měl jsem v&nbsp;úmyslu se&nbsp;s&nbsp;tebou domluvit. Vášeň, která mě&nbsp;stravuje, je&nbsp;pro mě&nbsp;zhoubná, a&nbsp;zřejmě si&nbsp;neuvědomuješ, že&nbsp;její příčinou jsi ty. Kdyby se&nbsp;alespoň jediný člověk ke&nbsp;mně zachoval laskavě, splatil bych mu&nbsp;to&nbsp;tisíckrát a&nbsp;kvůli němu bych se&nbsp;smířil s&nbsp;celým lidstvem! Jenže tohle všechno jsou bláhové sny, které se&nbsp;nemohou splnit. To, co&nbsp;od&nbsp;tebe chci, je&nbsp;rozumné a&nbsp;umírněné&nbsp;– žádám od&nbsp;tebe tvora druhého pohlaví, ale stejně odporného, jako jsem já. Náhrada je&nbsp;to&nbsp;malá, ale víc žádat nemohu a&nbsp;spokojím se&nbsp;s&nbsp;ní. Pravda, budeme stvůry odříznuté od&nbsp;celého světa, ale tím hlubší bude naše společenství. Náš život nebude šťastný, nebudeme však nikomu škodit a&nbsp;nebudeme trpět tak, jak nyní trpím já. Učiň mě&nbsp;šťastným, můj stvořiteli! Učiň, abych k&nbsp;tobě cítil vděčnost za&nbsp;jediný dobrý skutek! Učiň, abych mohl u&nbsp;nějakého živého tvora vzbudit náklonnost, neodmítni mou prosbu!“</span></p>
        <p class="chunk" data-nb-ref-number="9" id="chunk9" data-nb-words="66" data-nb-chars="394"><span class="idea" data-nb-ref-number="9" id="idea9" data-nb-words="66" data-nb-chars="394">Byl jsem dojat. Při pomyšlení na&nbsp;možné následky svého souhlasu jsem se&nbsp;ovšem zachvěl, ale cítil jsem, že&nbsp;jeho důvody jsou alespoň částečně oprávněné. Příběh sám i&nbsp;způsob, kterým ho&nbsp;vylíčil, svědčil o&nbsp;tom, že&nbsp;je&nbsp;myslícím tvorem schopným hlubokých citů. Nedlužím mu&nbsp;tedy jako jeho tvůrce alespoň onen díl štěstí, kterým je&nbsp;v&nbsp;mé moci ho&nbsp;obdařit? Netvor postřehl změnu v&nbsp;mých názorech a&nbsp;pokračoval:</span></p>
        <p class="chunk" data-nb-ref-number="10" id="chunk10" data-nb-words="120" data-nb-chars="677"><span class="idea" data-nb-ref-number="10" id="idea10" data-nb-words="120" data-nb-chars="677">„Jestliže svolíš, ani ty, ani žádný jiný člověk nás už&nbsp;nikdy nespatří&nbsp;– odejdeme do&nbsp;rozsáhlých pustin Jižní Ameriky. Živím se&nbsp;jinou stravou než lidé, nezabíjím ovce a&nbsp;kůzlata, abych nasytil svůj hlad, mně stačí žaludy a&nbsp;bobule. Má&nbsp;družka nebude jistě jiná a&nbsp;spokojí se&nbsp;stejnou stravou. Lůžko si&nbsp;uděláme ze&nbsp;suchého listí, slunce bude na&nbsp;nás zářit stejně jako na&nbsp;člověka a&nbsp;dá uzrát naší potravě. Obraz, který ti&nbsp;zde líčím, je&nbsp;klidný a&nbsp;lidský, a&nbsp;jistě chápeš, že&nbsp;bys mi&nbsp;ho&nbsp;mohl odepřít jen ze&nbsp;svévolného pocitu moci a&nbsp;krutosti. Ačkoli jsi byl ke&nbsp;mně nelítostný, přece vidím teď v&nbsp;tvých očích soucit. Dovol, abych využil příznivé chvíle a&nbsp;přiměl tě&nbsp;ke&nbsp;slibu, že&nbsp;splníš mou prosbu!“</span></p>
        <p class="chunk" data-nb-ref-number="11" id="chunk11" data-nb-words="75" data-nb-chars="460"><span class="idea" data-nb-ref-number="11" id="idea11" data-nb-words="75" data-nb-chars="460">„Navrhuješ tedy,“ odpověděl jsem, „že opustíš kraje obývané lidmi a&nbsp;budeš žít v&nbsp;pustinách, kde tvými druhy bude pouze divoká zvěř? Jak dokážeš setrvat ve&nbsp;vyhnanství, když tolik toužíš po&nbsp;lidské lásce a&nbsp;náklonnosti? Vrátíš se, znovu budeš vyhledávat společnost lidí a&nbsp;znovu se&nbsp;setkáš s&nbsp;jejich odporem. Tvé temné vášně se&nbsp;opět probudí a&nbsp;budeš už&nbsp;mít společnici, která by&nbsp;ti&nbsp;pomohla v&nbsp;zhoubném díle. K&nbsp;tomu nesmí dojít, přestaň mě&nbsp;přesvědčovat, nemohu souhlasit.“</span></p>
        <p class="chunk" data-nb-ref-number="12" id="chunk12" data-nb-words="78" data-nb-chars="478"><span class="idea" data-nb-ref-number="12" id="idea12" data-nb-words="78" data-nb-chars="478">„Jak nestálé jsou tvé city! Ještě před malou chvílí tě&nbsp;mé&nbsp;důvody přesvědčily, teď ses znovu zatvrdil! Přísahám ti&nbsp;při zemi, kterou obývám, a&nbsp;při tobě, který jsi mě&nbsp;stvořil, že&nbsp;s&nbsp;družkou, kterou mě&nbsp;obdaříš, opustím kraje obývané lidmi a&nbsp;budu pobývat v&nbsp;pokud možno nejodlehlejších končinách světa. Mé&nbsp;temné vášně mě&nbsp;opustí, protože budu mít někoho, kdo ke&nbsp;mně bude chovat náklonnost, můj život bude klidně plynout a&nbsp;v&nbsp;posledních chvílích života nebudu proklínat svého stvořitele.“</span></p>
        <p class="chunk" data-nb-ref-number="13" id="chunk13" data-nb-words="74" data-nb-chars="407"><span class="idea" data-nb-ref-number="13" id="idea13" data-nb-words="74" data-nb-chars="407">Jeho slova ve&nbsp;mně vyvolala podivný účinek. Bylo mi&nbsp;ho&nbsp;líto a&nbsp;chvílemi jsem si&nbsp;přál ho&nbsp;utěšit, ale když jsem na&nbsp;něho pohlédl a&nbsp;spatřil onen odporný šklebící se&nbsp;obličej, sevřelo se&nbsp;mi&nbsp;srdce a&nbsp;mé pocity se&nbsp;změnily v&nbsp;hrůzu a&nbsp;nenávist. Pokoušel jsem se&nbsp;ovládnout tyto city. Vždyť ačkoli jsem k&nbsp;němu necítil lítost, přece jen jsem neměl právo připravit ho&nbsp;o&nbsp;onu malou dávku štěstí, kterou bych mu&nbsp;mohl poskytnout.</span></p>
        <p class="chunk" data-nb-ref-number="14" id="chunk14" data-nb-words="35" data-nb-chars="224"><span class="idea" data-nb-ref-number="14" id="idea14" data-nb-words="35" data-nb-chars="224">„Přísaháš, že&nbsp;nikomu nebudeš chtít škodit, jenže neprojevil jsi až&nbsp;dosud tolik zloby, že&nbsp;mám právo ti&nbsp;nedůvěřovat? Nejsou snad tvé přísahy jen přetvářkou, abys získal víc možností pro svou pomstu a&nbsp;dosáhl dalšího vítězství?“</span></p>
        <p class="chunk" data-nb-ref-number="15" id="chunk15" data-nb-words="93" data-nb-chars="521"><span class="idea" data-nb-ref-number="15" id="idea15" data-nb-words="93" data-nb-chars="521">„Nerozumím ti! Nezahrávej si&nbsp;se&nbsp;mnou, žádám tě&nbsp;o&nbsp;odpověď! Nejsem připoután k&nbsp;nikomu, necítím náklonnost k&nbsp;nikomu, a&nbsp;proto jsou mým údělem nenávist a&nbsp;touha konat zlo. Bude-li mě&nbsp;někdo milovat, nebudu mít důvod k&nbsp;dalším zločinům a&nbsp;stanu se&nbsp;tvorem, o&nbsp;jehož existenci nikdo nebude vědět. Mé&nbsp;špatné vlastnosti jsou dětmi nucené samoty, a&nbsp;té se&nbsp;hrozím. Až&nbsp;budu žít společně s&nbsp;někým, kdo bude stejný jako já, uplatní se&nbsp;mé&nbsp;dobré stránky. Až&nbsp;budu vědět, že&nbsp;mě&nbsp;má&nbsp;někdo rád, včlením se&nbsp;do&nbsp;běhu života, z&nbsp;něhož jsem nyní vyloučen.“</span></p>
        <p class="chunk" data-nb-ref-number="16" id="chunk16" data-nb-words="114" data-nb-chars="667"><span class="idea" data-nb-ref-number="16" id="idea16" data-nb-words="114" data-nb-chars="667">Na&nbsp;chvíli jsem se&nbsp;zamyslil nad celým jeho příběhem i&nbsp;nad důvody, které uváděl. Uvažoval jsem o&nbsp;tom, jak slibné vlastnosti projevoval na&nbsp;začátku svého života, a&nbsp;o&nbsp;tom, jak později všechny jeho dobré city zanikly jako následek odporu a&nbsp;hrůzy, kterou vzbudil u&nbsp;de Laceyů. Při svém přemýšlení jsem bral v&nbsp;úvahu i&nbsp;jeho sílu a&nbsp;výhrůžky: tvor, který mohl žít v&nbsp;mrazivých jeskyních pod horskými ledovci a&nbsp;skrývat se&nbsp;před pronásledovateli v&nbsp;nepřístupných skalních roklích, měl vlastnosti, s&nbsp;kterými by&nbsp;bylo marné soupeřit. Po&nbsp;dlouhém přemýšlení jsem dospěl k&nbsp;názoru, že&nbsp;je&nbsp;spravedlivé jak k&nbsp;němu, tak i&nbsp;k&nbsp;lidstvu, abych jeho přání vyhověl. Obrátil jsem se&nbsp;proto k&nbsp;němu a&nbsp;řekl:</span></p>
        <p class="chunk" data-nb-ref-number="17" id="chunk17" data-nb-words="40" data-nb-chars="252"><span class="idea" data-nb-ref-number="17" id="idea17" data-nb-words="40" data-nb-chars="252">„Jestliže tedy vyslovím souhlas s&nbsp;tvou prosbou, musíš se&nbsp;slavnostně zapřisáhnout, že&nbsp;navždy opustíš nejen Evropu, ale i&nbsp;všechny ostatní kraje obývané člověkem, a&nbsp;to okamžitě, jakmile do&nbsp;tvých rukou dám ženu a&nbsp;ta tě&nbsp;bude doprovázet do&nbsp;tvého vyhnanství.“</span></p>
        <p class="chunk" data-nb-ref-number="18" id="chunk18" data-nb-words="51" data-nb-chars="287"><span class="idea" data-nb-ref-number="18" id="idea18" data-nb-words="51" data-nb-chars="287">„Přísahám,“ zvolal, „při slunci a&nbsp;při modré obloze a&nbsp;při plameni lásky, který se&nbsp;mi&nbsp;vzňal v&nbsp;srdci, že&nbsp;mě&nbsp;nikdy nespatříš, jestliže splníš mé&nbsp;přání. Odejdi domů a&nbsp;dej se&nbsp;do&nbsp;práce. Budu sledovat její postup s&nbsp;neutuchající úzkostí, a&nbsp;neobávej se, že&nbsp;bych se&nbsp;objevil dříve, než budeš hotov!“</span></p>
        <p class="chunk" data-nb-ref-number="19" id="chunk19" data-nb-words="29" data-nb-chars="172"><span class="idea" data-nb-ref-number="19" id="idea19" data-nb-words="29" data-nb-chars="172">Domluvil a&nbsp;rychle mě&nbsp;opustil, snad ze&nbsp;strachu, abych nezměnil názor. Sledoval jsem ho, jak sestupuje s&nbsp;hory rychleji než horský kamzík, a&nbsp;brzy se&nbsp;ztratil ve&nbsp;vlnách ledovce.</span></p>
        <p class="chunk" data-nb-ref-number="20" id="chunk20" data-nb-words="101" data-nb-chars="584"><span class="idea" data-nb-ref-number="20" id="idea20" data-nb-words="101" data-nb-chars="584">Jeho vyprávění zabralo téměř celý den, a&nbsp;když odešel, stálo již slunce těsně nad obzorem. Věděl jsem, že&nbsp;si&nbsp;musím pospíšit se&nbsp;sestupem do&nbsp;údolí, nechci-li se&nbsp;dát překvapit tmou, ale srdce mě&nbsp;bolelo a&nbsp;šlo se&nbsp;mi&nbsp;těžce. Sestup po&nbsp;úzkých horských stezkách byl obtížný, unavoval mě&nbsp;a&nbsp;každý krok jsem musel uvážit. Navíc jsem měl hlavu plnou dojmů z&nbsp;uplynulého dne. Byla již hluboká noc, když jsem dorazil k&nbsp;odpočívadlu v&nbsp;polovině cesty a&nbsp;usedl u&nbsp;pramene. Mezi mraky, honícími se&nbsp;po&nbsp;obloze, prosvítaly hvězdy, přede mnou se&nbsp;tyčily tmavé borovice a&nbsp;všude kolem ležely na&nbsp;zemi polámané kmeny.</span></p>
        <p class="chunk" data-nb-ref-number="21" id="chunk21" data-nb-words="39" data-nb-chars="223"><span class="idea" data-nb-ref-number="21" id="idea21" data-nb-words="39" data-nb-chars="223">V&nbsp;hlavě se&nbsp;mi&nbsp;míhaly truchlivé a&nbsp;zmatené myšlenky a&nbsp;ani nelze vylíčit, jak těžce jsem nesl chvějivý třpyt hvězd a&nbsp;jak úzkostlivě jsem naslouchal každému závanu větru, jako by&nbsp;to&nbsp;byl temný zlý duch, který mě&nbsp;přichází zničit.</span></p>
        <p class="chunk" data-nb-ref-number="22" id="chunk22" data-nb-words="14" data-nb-chars="84"><span class="idea" data-nb-ref-number="22" id="idea22" data-nb-words="14" data-nb-chars="84">Za&nbsp;úsvitu jsem dorazil do&nbsp;Chamonix. Bez odpočinku jsem se&nbsp;okamžitě vrátil do&nbsp;Ženevy.</span></p>
        <p class="chunk" data-nb-ref-number="23" id="chunk23" data-nb-words="121" data-nb-chars="710"><span class="idea" data-nb-ref-number="23" id="idea23" data-nb-words="121" data-nb-chars="710">Octl jsem se&nbsp;v&nbsp;naprostém zmatení citů a&nbsp;připadal jsem si, jako bych na&nbsp;bedrech nesl horu, jejíž tíha pod sebou drtí celé mé&nbsp;zoufalství. V&nbsp;takovém stavu jsem se&nbsp;vrátil domů a&nbsp;předstoupil před rodinu. Můj divoký a&nbsp;rozháraný vzhled je&nbsp;vyděsil. Na&nbsp;jejich dotazy jsem zarytě mlčel a&nbsp;odmítal mluvit. Připadalo mi, jako bych byl v&nbsp;klatbě, jako bych neměl práva dovolávat se&nbsp;jejich lásky, jako bych se&nbsp;už&nbsp;nikdy nemohl těšit z&nbsp;jejich společnosti. Ale přesto jsem je&nbsp;miloval a&nbsp;zbožňoval, a&nbsp;abych je&nbsp;zachránil, rozhodl jsem se, že&nbsp;věnuji všechny síly onomu strašnému úkolu. Představa budoucí hrůzné práce způsobila, že&nbsp;mi&nbsp;každodenní povinnosti připadaly jako sen, a&nbsp;jedině myšlenka na&nbsp;mé&nbsp;dílo měla pro mě&nbsp;životní realitu.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./frankenstein_001.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>
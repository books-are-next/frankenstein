<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>frankenstein-16</title>
		<link href="../Styles/frankenste_idstyles.css" rel="stylesheet" type="text/css"/>
	</head>
	<body id="frankenstein" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-4-11" class="MLP-uroven2-kapitola">Kapitola 11</p>
			<p class="MLP-text-bez1radku">Na počáteční údobí své existence se jen velmi těžko rozpomínám a&nbsp;všechny tehdejší zážitky se mi vybavují jen zastřeny v&nbsp;mlžném nezřetelném světle. Tehdy mě zaplavila prazvláštní směs vjemů a&nbsp;já jsem současně viděl, slyšel a&nbsp;čichal, a&nbsp;trvalo vlastně velmi dlouho, než jsem se naučil rozeznávat činnost jednotlivých smyslů. Vzpomínám si, že mě začalo postupně zaplavovat silné světlo, a&nbsp;to mě donutilo zavřít oči. Vtom mě zahalila nepříjemná tma. Sotva jsem si ji uvědomil, něco mě donutilo rychle otevřít oči a&nbsp;světlo mě znovu zalilo. Udělal jsem první krok a&nbsp;mám pocit, že jsem scházel dolů a&nbsp;náhle jsem pocítil jakousi změnu. Předtím mi připadalo, že mě obklopuje temná neprůsvitná hmota nepochopitelná mému zraku i&nbsp;hmatu, jenže teď jsem zjistil, že mohu podle své chuti jít dál a&nbsp;že není překážek, které bych nemohl obejít anebo překročit. Světlo mě stále víc a&nbsp;víc obtěžovalo, a&nbsp;protože mi při chůzi bylo stále větší teplo, hledal jsem místo, kde bych našel stín. Našel jsem je v&nbsp;lese nedaleko Ingolstadtu. Lehl jsem si tam u&nbsp;potůčku na břeh, abych si odpočinul, a&nbsp;tam jsem zůstal, dokud mě nezačaly trápit hlad a&nbsp;žízeň. Tyto pocity mě vyburcovaly z&nbsp;ospalosti. Na větvích stromů a&nbsp;na zemi jsem našel jakési bobule, několik jsem jich snědl a&nbsp;tak zahnal hlad. Žízeň jsem uhasil v&nbsp;potoce, znovu jsem ulehl a&nbsp;přemohl mě spánek.</p>
			<p class="MLP-text">Když jsem se probudil, byla tma. Ke všemu mi bylo chladno a&nbsp;byl jsem poněkud vystrašen, protože jsem si náhle připadal hrozně osamělý. Než jsem od tebe odešel, přehodil jsem přes sebe, protože mi bylo chladno, nějaké šaty, ty mě však nestačily ochránit před noční rosou. Byl jsem ubohý a&nbsp;bezmocný nešťastník. Nic jsem neznal, nic jsem nechápal a&nbsp;všechno mě bolelo.</p>
			<p class="MLP-text">Brzy nato ozářilo oblohu slabé světlo a&nbsp;já pocítil trochu radosti. Vyskočil jsem a&nbsp;pozoroval jsem, jak mezi stromy vystupuje jasný kotouč. Díval jsem se na něj jako na zázrak. Pohyboval se pomalu, ale zářil mi na cestu, takže jsem se znovu vydal hledat něco k&nbsp;snědku. Bylo mi stále zima, ale pod jedním stromem jsem náhodou našel velký plášť, zahalil se do něj a&nbsp;usedl. V&nbsp;mé mysli nebyla žádná jasná představa, všechno bylo zmatené. Vnímal jsem světlo a&nbsp;hlad a&nbsp;žízeň a&nbsp;tmu; v&nbsp;uších mi znělo mnoho zvuků a&nbsp;ze všech stran na mě doléhaly nejrůznější vůně. Jediný předmět, který jsem jasně vnímal, byl zářící měsíc, a&nbsp;na něj jsem s&nbsp;potěšením upřel zrak.</p>
			<p class="MLP-text">Mnohokrát přešla noc v&nbsp;den a&nbsp;den v&nbsp;noc a&nbsp;měsíce již značně ubylo, když jsem pomalu začal rozeznávat jednotlivé vjemy. Postupně jsem jasně rozpoznal čirou bystřinu, která mě zásobovala vodou, a&nbsp;stromy, které mě stínily listím. Zaradoval jsem se, když jsem poprvé pochopil, že příjemné zvuky, které často zdravily můj sluch, vycházejí z&nbsp;hrdel malých opeřenců, jež jsem často pozoroval, jak letí nade mnou. Také jsem začal přesněji rozeznávat podobu věcí, které mě obklopovaly, a&nbsp;vnímat hranice zářivé světelné klenby, která se nade mnou rozprostírala. Občas jsem se snažil napodobovat veselý ptačí zpěv, ale marně. Jindy jsem se snažil napodobovat své pocity vlastním způsobem, ale drsné a&nbsp;neartikulované zvuky, které jsem vydával, mě tak polekaly, že jsem se raději odmlčel.</p>
			<p class="MLP-text">Měsíc zmizel z&nbsp;noční oblohy a&nbsp;později se znovu objevil, ale podstatně menší. Zůstával jsem v&nbsp;lese. Tehdy už jsem všechno jasně rozeznával a&nbsp;má mysl se denně obohacovala novými vjemy. Oči přivykly světlu a&nbsp;naučily se vnímat předměty v&nbsp;jejich správných tvarech. Už jsem rozlišoval hmyz od rostlin a&nbsp;postupně také jednotlivé rostliny. Zjistil jsem, že vrabec vydává pouze nepříjemné zvuky, zatímco trylky kosa a&nbsp;drozda jsou sladké a&nbsp;vábivé.</p>
			<p class="MLP-text">Jednoho dne, kdy mě více než jindy sužovala zima, jsem našel oheň, který zřejmě rozdělali nějací tuláci, a&nbsp;teplo, které mi jeho žár poskytl, mi bylo příjemné. Z&nbsp;radosti jsem strčil ruku do žhavého popele, ale s&nbsp;bolestným výkřikem jsem ji rychle vytáhl. Pomyslil jsem si: jak divné, že stejná věc může mít odlišné účinky! Zkoumal jsem, z&nbsp;čeho je oheň udělán, a&nbsp;k&nbsp;své spokojenosti jsem zjistil, že ze dřeva. Rychle jsem nasbíral trochu větví; byly však vlhké a&nbsp;nechtěly chytit. Překvapilo mě to, a&nbsp;bez jediného pohybu jsem seděl a&nbsp;pozoroval oheň. Vlhké větve, které jsem položil blízko ohniště, uschly a&nbsp;samy se chytily. Přemýšlel jsem, jak je to možné, ohmatával jsem jednotlivé větve, až jsem zjistil příčinu. Pak jsem nasbíral velkou hromadu dřeva, aby mi vyschlo a&nbsp;abych měl značnou zásobu pro další oheň. Když nastala noc přinášející spánek, zmocnil se mě velký strach, že oheň vyhasne. Pečlivě jsem ho přikryl suchým dřívím a&nbsp;listím a&nbsp;navrch jsem položil vlhké větve. Nedaleko ohně jsem si rozprostřel plášť, ulehl na něj a&nbsp;usnul.</p>
			<p class="MLP-text">Probudil jsem se až ráno a&nbsp;mou první starostí bylo podívat se na oheň. Odkryl jsem ho, opřel se do něj větřík a&nbsp;brzy vyšlehly drobné plamínky. To mě přivedlo na myšlenku udělat z&nbsp;větví jakýsi vějíř, kterým jsem rozdmýchal žhavý, téměř vyhasínající popel. Když znovu nastala noc, zjistil jsem s&nbsp;potěšením, že oheň vydává nejen teplo, ale i&nbsp;světlo. Objev ohně mi dopomohl také k&nbsp;změně stravy. Tuláci zde nechali zbytky jídel, která pekli na ohni, a&nbsp;ty mi chutnaly mnohem lépe než bobule, které jsem dosud trhal ze stromů. Pokusil jsem se proto připravit si jídlo stejným způsobem a&nbsp;vložil jsem do řeřavého dříví různé plody. Zjistil jsem, že bobule se zničí, zatímco ořechy a&nbsp;kořínky chutnají mnohem lépe.</p>
			<p class="MLP-text">Jenže potravin bylo stále méně a&nbsp;často jsem strávil celý den marným hledáním několika žaludů, kterými bych utišil svíravý hlad. Proto jsem se rozhodl opustit místo, kde jsem až dosud pobýval, a&nbsp;najít jiné, kde bych mohl mnohem snadněji uspokojit těch několik málo potřeb, které jsem měl. Musel jsem se ovšem smířit se ztrátou ohně, který jsem získal díky náhodě a&nbsp;který jsem neuměl vyrobit. Několik hodin jsem o&nbsp;této překážce vážně uvažoval, nakonec jsem se však musel vzdát všech pokusů. Zahalil jsem se proto do pláště a&nbsp;vydal se přes les za zapadajícím sluncem. Potuloval jsem se tak lesem tři dny a&nbsp;nakonec jsem vyšel do otevřené krajiny. Minulou noc napadalo mnoho sněhu a&nbsp;já jsem zjistil, že mám nohy prokřehlé od vlhké hmoty, která pokryla zem.</p>
			<p class="MLP-text">Bylo asi sedm hodin ráno a&nbsp;já jsem nesmírně toužil po jídle a&nbsp;přístřeší. Konečně jsem zahlédl na nízkém kopci malou chýši, nejspíše postavenou pro nějakého ovčáka. Byl to pro mě nezvyklý pohled a&nbsp;velmi zvědavě jsem si tu stavbu prohlížel. Dveře byly otevřené, a&nbsp;tak jsem vešel. U&nbsp;ohně seděl stařec a&nbsp;připravoval snídani. Když mě zaslechl, otočil se, hlasitě vykřikl, vyběhl z&nbsp;chýše a&nbsp;běžel přes pole rychlostí, jaké se ani jeho vyzáblé tělo nezdálo být schopné. Jeho zjev, úplně odlišný od všeho, co jsem až dosud viděl, i&nbsp;jeho útěk mě poněkud překvapily. Ale byl jsem nadšen objeveným útočištěm. Sem nemohl proniknout ani déšť, ani sníh; bylo tu sucho a&nbsp;chýše mi připadala jako nádherné místo. Tak asi připadalo démonům pekla pandemonium<span class="char-style-override-1"><a id="footnote-27518-7-backlink" class="footnote-link" href="#footnote-27518-7">7</a></span> po jejich utrpení v&nbsp;ohnivém jezeře. Chtivě jsem zhltal zbytky ovčákovy snídaně&nbsp;– chléb, sýr, mléko a&nbsp;víno; to mi však nechutnalo. Pak, přemožen únavou, jsem ulehl na slámu a&nbsp;usnul.</p>
			<p class="MLP-text">Probudil jsem se v&nbsp;poledne. Vylákán sluncem, které jasně zářilo na bílou zem, rozhodl jsem se pokračovat v&nbsp;cestě. Zbytky ovčákovy snídaně jsem uložil do brašny, kterou jsem v&nbsp;chýši našel. Po několika hodinách chůze v&nbsp;polích jsem při západu slunce došel k&nbsp;jakési vesnici. Jak zázračná mi připadala! Obdivoval jsem se chalupám, úhledným domkům i&nbsp;výstavným stavením. Při pohledu na mléko a&nbsp;sýr za některými okny jsem pocítil hlad. Vešel jsem do jednoho z&nbsp;nejvýstavnějších domků, ale ještě jsem ani nepřekročil práh a&nbsp;už se děti rozkřičely a&nbsp;jedna žena omdlela. Celá vesnice byla na nohou, někteří vesničané utekli, jiní se na mě vrhli a&nbsp;pronásledovali mě, dokud jsem bolestně potlučen kameny a&nbsp;vším možným, co po mně házeli, neutekl do polí. Pln strachu jsem se ukryl ve zcela prázdné kůlně, která vypadala úplně žalostně ve srovnání s&nbsp;paláci, jež jsem viděl ve vesnici. Přiléhala však k&nbsp;pěkně vyhlížejícímu domku, jenže já jsem se po své draze vykoupené zkušenosti neodvážil do něho vkročit. Mé útočiště bylo dřevěné, avšak tak nízké, že jsem v&nbsp;něm mohl stěží vzpřímeně sedět. Na podlaze z&nbsp;udusané, ale suché hlíny nebyla položena žádná prkna, a&nbsp;ačkoli do kůlny vnikal vítr nesčetnými štěrbinkami, pokládal jsem ji za vítaný úkryt před sněhem a&nbsp;deštěm.</p>
			<p class="MLP-text">Zůstal jsem tam a&nbsp;ulehl celý rozradostněný, že jsem našel útočiště před nepřízní počasí, a&nbsp;zejména před lidskou zlobou, i&nbsp;když bylo sebeubožejší.</p>
			<p class="MLP-text">Sotva se rozednilo, vylezl jsem ze svého brlohu, abych si prohlédl domek a&nbsp;zjistil, zda tu mohu zůstat. Kůlna přiléhala k&nbsp;zadní stěně domku, po jedné straně byl prasečí chlívek, po druhé straně rybníček s&nbsp;čistou vodou. Na straně, kterou jsem do kůlny vlezl, jsem na ochranu před lidským zrakem zakryl všechny štěrbiny dřívím a&nbsp;kamením, ale tak, abych je mohl odstranit v&nbsp;případě, že bych musel odejít. Světla bylo v&nbsp;kůlně málo, vnikalo do ní jen prasečím chlívkem, ale to mi úplně stačilo.</p>
			<p class="MLP-text">Když jsem si své obydlí upravil a&nbsp;vystlal je čistou slámou, ukryl jsem se, protože jsem v&nbsp;dálce zahlédl lidskou postavu. Vzpomínka na to, jakého zacházení se mně dostalo, byla příliš čerstvá, než abych se neznámému ukázal. Předtím jsem se však zásobil jídlem na celý den. Vzal jsem si pecen žitného chleba a&nbsp;hrnek, abych nemusel pít z&nbsp;ruky čistou vodu, kterou jsem měl hned vedle kůlny. Podlaha v&nbsp;kůlně byla poněkud vyšší než okolní půda, takže byla stále úplně suchá, a&nbsp;vzhledem k&nbsp;blízkosti komína tam nebyla ani velká zima.</p>
			<p class="MLP-text">Když jsem se takto zařídil, rozhodl jsem se, že v&nbsp;této kůlně zůstanu tak dlouho, dokud ji nebudu nucen opustit. Byl to vskutku ráj ve srovnání s&nbsp;tmavým lesem, kde jsem pobýval předtím, kde z&nbsp;větví stékaly dešťové kapky a&nbsp;půda byla mokrá. S&nbsp;chutí jsem pojedl a&nbsp;právě jsem chtěl odstranit prkno, abych si opatřil trochu vody, když jsem zaslechl kroky. Vyhlédl jsem štěrbinou a&nbsp;spatřil, jak kolem jde dívka s&nbsp;dížkou na hlavě. Byla mladá a&nbsp;vypadala velmi přívětivě, zcela jinak než vesničanky a&nbsp;selské děvečky, jak jsem později zjistil. Její šat byl chudobný, skládal se z&nbsp;prosté modré sukně a&nbsp;lněného kabátu. Světlé vlasy si spletla v&nbsp;cop, ale bez jakékoli ozdoby. Měla klidný, avšak smutný výraz. Zmizela mi z&nbsp;dohledu, ale asi po čtvrt hodině, se vracela s&nbsp;dížkou, z poloviny plnou mléka. Když kráčela kolem a&nbsp;dížka ji zřejmě tížila, vyšel jí vstříc jakýsi mladík, jehož obličej nesl výraz ještě většího zármutku. Řekl smutně několik slov, vzal jí dížku z&nbsp;hlavy a&nbsp;odnesl ji sám do domku. Dívka šla za ním a&nbsp;oba zmizeli. Za chvíli jsem mladíka spatřil znovu. S&nbsp;nářadím v&nbsp;ruce odešel na pole za domkem. Dívka také pracovala, chvílemi v&nbsp;domě, chvílemi na dvorku.</p>
			<p class="MLP-text">Pečlivě jsem si prohlédl svůj příbytek a&nbsp;zjistil jsem, že kdysi bylo ve stěně, k&nbsp;níž kůlna přiléhala, proraženo okno; nyní však bylo zahrazeno prkny. V&nbsp;jednom z&nbsp;nich byla malá, okem téměř nerozeznatelná skulinka, kterou jsem se mohl dívat do domku. Spatřil jsem malou místnost, bíle omítnutou a&nbsp;čistou, jenže téměř bez nábytku. V&nbsp;jednom koutě, u&nbsp;malého ohniště, seděl stařec a&nbsp;s&nbsp;výrazem bezútěšného smutku si opíral hlavu o&nbsp;ruce. Dívka uklízela místnost, ale po chvíli vytáhla ze zásuvky jakousi věc, začala se jí zabývat a&nbsp;usedla k&nbsp;starci. Ten uchopil mně neznámý nástroj a&nbsp;začal na něj hrát. Zvuky, které jsem slyšel, byly sladší než zpěv kosa nebo slavíka. Byl to krásný pohled i&nbsp;pro ubožáka, jakým jsem byl já! Starcovy stříbrné vlasy a&nbsp;jeho ušlechtilá tvář mě naplnily úctou, zatímco dívčin jemný půvab ve mně budil něhu. Stařec hrál sladce tklivou píseň, která, jak jsem zahlédl, vylákala slzy z&nbsp;očí jeho půvabné společnice. Stařec si toho nevšiml, dokud se dívka nerozplakala nahlas. Pak řekl několik slov, dívka zanechala práce a&nbsp;poklekla mu k&nbsp;nohám. Pozdvihl ji a&nbsp;usmál se na ni tak mile a&nbsp;laskavě, že mě přemohl neznámý pocit. Takovou zvláštní směs bolesti a&nbsp;radosti jsem dosud nepoznal, ani když jsem trpěl hladem a&nbsp;zimou, ani když jsem byl v&nbsp;teple a&nbsp;nasycen. Nemohl jsem ovládnout své vzrušení a&nbsp;raději jsem se odtáhl od okna.</p>
			<p class="MLP-text">Krátce nato se vrátil mladík s&nbsp;otýpkou dříví na zádech. Dívka mu vyšla vstříc, pomohla mu sejmout břímě a&nbsp;odnesla několik polínek do místnosti, kde je položila na oheň. Pak odešli stranou a&nbsp;mladík jí dal velký pecen chleba a&nbsp;kus sýra. Dívka se viditelně zaradovala a&nbsp;odešla do zahrady pro jakési kořínky a&nbsp;rostliny, dala je do nádoby s&nbsp;vodou a&nbsp;tu postavila na ohniště. Potom pokračovala v&nbsp;práci. Mladík odešel do zahrady a&nbsp;tam pilně ryl a&nbsp;vytahoval kořeny. Tak pracoval asi hodinu, pak za ním přišla dívka a&nbsp;společně se vrátili do domku.</p>
			<p class="MLP-text">Stařec seděl v&nbsp;domku zahloubán, ale když se oba mladí lidé obje­vili v&nbsp;místnosti, rozjasnila se mu tvář a&nbsp;všichni zasedli k&nbsp;jídlu. Rychle se najedli, mladá žena se opět pustila do práce a&nbsp;stařec vyšel před domek na slunce, opíraje se o&nbsp;mladíkovu paži. Po chvíli se stařec vrátil do domku a&nbsp;mladík odešel na pole s&nbsp;jiným nářadím, než nesl dopoledne.</p>
			<p class="MLP-text">Brzy nastala noc, ale k&nbsp;svému nesmírnému údivu jsem zjistil, že obyvatelé domku uměli prodloužit den použitím svíček. Potěšilo mě, že západ slunce tedy neukončil radost, kterou jsem pociťoval z&nbsp;pozorování svých lidských sousedů. Večer se dívka a&nbsp;její společník zabývali rozličnými věcmi, jejichž smysl mi byl nejasný, a&nbsp;stařec se opět chopil nástroje, aby hrál ony nádherné melodie, jimiž jsem byl ráno tak nadšen. Když skončil, začal mladík nikoliv hrát, ale vydávat zvuky, které byly jednotvárné a&nbsp;nepodobaly se ani lahodnosti starcova nástroje, ani zpěvu ptáků. Teprve později jsem si uvědomil, že nahlas předčítal; ale tehdy jsem neměl tušení o&nbsp;umění slov či písmen.</p>
			<p class="MLP-text">Nějaký čas naslouchali, pak zhasli svíčky a&nbsp;odebrali se, jak jsem usoudil, k&nbsp;spánku.</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-27518-7" class="footnote-anchor" href="#footnote-27518-7-backlink">7</a>  Shromaždiště ďáblů.</p>
				</div>
			</div>
		</div>
</body>
</html>